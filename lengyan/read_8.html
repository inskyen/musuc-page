<!DOCTYPE html>
<html lang="zh-CN">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>卷第六 - 首楞严经 | ENTP.CN</title>
    
    <meta name="keywords" content="ENTP社区,ENTP.CN, MBTI, ENTP, entp人格,entp型人格,mbti entp ,辩论家, ENTP灵魂家族">
    <meta name="description" content="ENTP.CN是专为ENTP型人格（辩论家）打造的灵魂家族社区。提供MBTI深度解析、50部思想军火库书单、实时逻辑辩论与思维博弈。汇聚华语区最清醒的大脑，探索真理与可能性的边界。立即加入ENTP大本营">
    <meta name="author" content="ENTP.CN">
    <meta name="robots" content="index, follow">
    
    <link rel="icon" href="/favicon.svg" type="image/svg+xml">
    <link rel="stylesheet" href="/css/book.css"> 
</head>
<body>
    <div class="container">
        
                <div style="font-size:0.9rem; color:#aaa; margin-bottom:10px;">
                    <a href="../index.html">书架</a> / <a href="index.html">首楞严经</a> / 正文
                </div>
                <div class="reader-card">
                    <h2>卷第六</h2>
                    <div class="content"></p>唐天竺沙门般剌蜜帝译
</p>尔时观世音菩萨即从座起。顶礼佛足而白佛言。世尊忆念我昔无数恒河沙劫。于时有佛出现于世名观世音。我于彼佛发菩提心。彼佛教我从闻思修入三摩地。初于闻中入流亡所。所入既寂动静二相了然不生。如是渐增闻所闻尽。尽闻不住觉所觉空。空觉极圆空所空灭。生灭既灭寂灭现前。忽然超越世出世间。十方圆明获二殊胜。一者上合十方诸佛本妙觉心。与佛如来同一慈力。二者下合十方一切六道众生。与诸众生同一悲仰。
</p>世尊由我供养观音如来。蒙彼如来授我如幻闻薰闻修金刚三昧。与佛如来同慈力故。令我身成三十二应入诸国土。世尊若诸菩萨入三摩地。进修无漏胜解现圆。我现佛身而为说法令其解脱。若诸有学寂静妙明胜妙现圆。我于彼前现独觉身。而为说法令其解脱。若诸有学断十二缘。缘断胜性胜妙现圆。我于彼前。现缘觉身。而为说法令其解脱。若诸有学得四谛空。修道入灭胜性现圆。我于彼前现声闻身。而为说法令其解脱。若诸众生。欲心明悟。不犯欲尘欲身清净。我于彼前现梵王身。而为说法令其解脱。若诸众生欲为天主统领诸天。我于彼前现帝释身。而为说法令其成就。若诸众生欲身自在游行十方。我于彼前现自在天身。而为说法令其成就。若诸众生欲身自在飞行虚空。我于彼前现大自在天身。而为说法令其成就。若诸众生爱统鬼神救护国土。我于彼前现天大将军身。而为说法令其成就。若诸众生爱统世界保护众生。我于彼前现四天王身。而为说法令其成就。若诸众生爱生天宫驱使鬼神。我于彼前现四天王国太子身。而为说法令其成就。若诸众生乐为人主。我于彼前现人王身。而为说法令其成就。若诸众生爱主族姓世间推让。我于彼前现长者身。而为说法令其成就。若诸众生爱谈名言清净其居。我于彼前现居士身。而为说法令其成就。若诸众生爱治国土剖断邦邑。我于彼前现宰官身。而为说法令其成就。若诸众生爱诸数术摄卫自居。我于彼前现婆罗门身。而为说法令其成就。若有男子好学出家持诸戒律。我于彼前现比丘身。而为说法令其成就。若有女子好学出家持诸禁戒。我于彼前现比丘尼身。而为说法令其成就。若有男子乐持五戒。我于彼前现优婆塞身。而为说法令其成就。若复女子五戒自居。我于彼前现优婆夷身。而为说法令其成就。若有女人内政立身以修家国。我于彼前现女主身。及国夫人命妇大家。而为说法令其成就。若有众生不坏男根。我于彼前现童男身。而为说法令其成就。若有处女爱乐处身不求侵暴。我于彼前现童女身。而为说法令其成就。若有诸天乐出天伦。我现天身而为说法令其成就。若有诸龙乐出龙伦。我现龙身而为说法令其成就。若有药叉乐度本伦。我于彼前现药叉身。而为说法令其成就。若乾闼婆乐脱其伦。我于彼前现乾闼婆身。而为说法令其成就。若阿修罗乐脱其伦。我于彼前现阿修罗身。而为说法令其成就。若紧陀罗乐脱其伦。我于彼前现紧陀罗身。而为说法令其成就。若摩呼罗伽乐脱其伦。我于彼前现摩呼罗伽身。而为说法令其成就。若诸众生乐人修人。我现人身而为说法令其成就。若诸非人有形无形。有想无想乐度其伦。我于彼前皆现其身。而为说法令其成就。是名妙净三十二应入国土身。皆以三昧闻薰闻修。无作妙力自在成就。
</p>世尊我复以此闻薰闻修金刚三昧无作妙力。与诸十方三世六道。一切众生同悲仰故。令诸众生于我身心。获十四种无畏功德。一者由我不自观音以观观者。令彼十方苦恼众生。观其音声即得解脱。二者知见旋复。令诸众生设入大火火不能烧。三者观听旋复。令诸众生大水所漂水不能溺。四者断灭妄想心无杀害。令诸众生入诸鬼国鬼不能害。五者薰闻成闻。六根销复同于声听。能令众生临当被害刀段段坏。使其兵戈犹如割水。亦如吹光性无摇动。六者闻薰精明明遍法界。则诸幽暗性不能全。能令众生药叉罗刹鸠槃茶鬼。及毗舍遮富单那等。虽近其傍目不能视。七者音性圆销。观听返入离诸尘妄。能令众生禁系枷锁所不能著。八者灭音圆闻遍生慈力。能令众生经过险路贼不能劫九者薰闻离尘色所不劫。能令一切多淫众生远离贪欲。十者纯音无尘。根境圆融无对所对。能令一切忿恨众生离诸嗔恚。十一者销尘旋明法界身心。犹如琉璃朗彻无碍。能令一切昏钝性障。诸阿颠迦永离痴暗。十二者融形复闻。不动道场涉入世间。不坏世界能遍十方。供养微尘诸佛如来。各各佛边为法王子。能令法界无子众生。欲求男者诞生福德智慧之男。十三者六根圆通。明照无二含十方界。立大圆镜空如来藏。承顺十方微尘如来。秘密法门受领无失。能令法界无子众生。欲求女者诞生端正福德柔顺。众人爱敬有相之女。十四者此三千大千世界百亿日月。现住世间诸法王子。有六十二恒河沙数修法垂范。教化众生随顺众生。方便智慧各各不同。由我所得圆通本根发妙耳门。然后身心微妙含容遍周法界。能令众生持我名号。与彼共持六十二恒河沙诸法王子。二人福德正等无异。世尊我一号名与彼众多名号无异。由我修习得真圆通。是名十四施无畏力福备众生。
</p>世尊我又获是圆通修证无上道故。又能善获四不思议无作妙德。一者由我初获妙妙闻心心精遗闻。见闻觉知不能分隔。成一圆融清净宝觉。故我能现众多妙容。能说无边秘密神咒。其中或现一首三首。五首七首九首十一首。如是乃至一百八首。千首万首八万四千烁迦啰首。二臂四臂六臂八臂。十臂十二臂十四十六。十八二十至二十四。如是乃至一百八臂千臂万臂。八万四千母陀罗臂。二目三目四目九目。如是乃至一百八目千目万目。八万四千清净宝目。或慈或威或定或慧。救护众生得大自在。二者由我闻思脱出六尘。如声度垣不能为碍。故我妙能现一一形。诵一一咒。其形其咒。能以无畏施诸众生。是故十方微尘国土。皆名我为施无畏者。三者由我修习本妙圆通清净本根。所游世界。皆令众生。舍身珍宝求我哀愍。四者我得佛心证于究竟。能以珍宝种种供养十方如来。傍及法界六道众生。求妻得妻求子得子。求三昧得三昧。求长寿得长寿。如是乃至求大涅槃得大涅槃。佛问圆通我从耳门圆照三昧。缘心自在因入流相。得三摩提成就菩提斯为第一。世尊彼佛如来。叹我善得圆通法门。于大会中授记我为观世音号。由我观听十方圆明。故观音名遍十方界。
</p>尔时世尊于师子座。从其五体同放宝光。远灌十方微尘如来。及法王子诸菩萨顶。彼诸如来亦于五体同放宝光。从微尘方来灌佛顶。并灌会中诸大菩萨及阿罗汉。林木池沼皆演法音。交光相罗如宝丝网。是诸大众得未曾有。一切普获金刚三昧。即时天雨百宝莲华。青黄赤白间错纷糅。十方虚空成七宝色。此娑婆界大地山河俱时不现。唯见十方微尘国土合成一界。梵呗咏歌自然数奏。于是如来告文殊师利法王子。汝今观此二十五无学诸大菩萨及阿罗汉。各说最初成道方便。皆言修习真实圆通。彼等修行实无优劣前后差别。我今欲令阿难开悟。二十五行谁当其根。兼我灭后此界众生。入菩萨乘求无上道。何方便门得易成就。文殊师利法王子奉佛慈旨。即从座起顶礼佛足。承佛威神说偈对佛。
</p>觉海性澄圆　　圆澄觉元妙
</p>元明照生所　　所立照性亡
</p>迷妄有虚空　　依空立世界
</p>想澄成国土　　知觉乃众生
</p>空生大觉中　　如海一沤发
</p>有漏微尘国　　皆从空所生
</p>沤灭空本无　　况复诸三有
</p>归元性无二　　方便有多门
</p>圣性无不通　　顺逆皆方便
</p>初心入三昧　　迟速不同伦
</p>色想结成尘　　精了不能彻
</p>如何不明彻　　于是获圆通
</p>音声杂语言　　但伊名句味
</p>一非含一切　　云何获圆通
</p>香以合中知　　离则元无有
</p>不恒其所觉　　云何获圆通
</p>味性非本然　　要以味时有
</p>其觉不恒一　　云何获圆通
</p>触以所触明　　无所不明触
</p>合离性非定　　云何获圆通
</p>法称为内尘　　凭尘必有所
</p>能所非遍涉　　云何获圆通
</p>见性虽洞然　　明前不明后
</p>四维亏一半　　云何获圆通
</p>鼻息出入通　　现前无交气
</p>支离匪涉入　　云何获圆通
</p>舌非入无端　　因味生觉了
</p>味亡了无有　　云何获圆通
</p>身与所触同　　各非圆觉观
</p>涯量不冥会　　云何获圆通
</p>知根杂乱思　　湛了终无见
</p>想念不可脱　　云何获圆通
</p>识见杂三和　　诘本称非相
</p>自体先无定　　云何获圆通
</p>心闻洞十方　　生于大因力
</p>初心不能入　　云何获圆通
</p>鼻想本权机　　秖令摄心住
</p>住成心所住　　云何获圆通
</p>说法弄音文　　开悟先成者
</p>名句非无漏　　云何获圆通
</p>持犯但束身　　非身无所束
</p>元非遍一切　　云何获圆通
</p>神通本宿因　　何关法分别
</p>念缘非离物　　云何获圆通
</p>若以地性观　　坚碍非通达
</p>有为非圣性　　云何获圆通
</p>若以水性观　　想念非真实
</p>如如非觉观　　云何获圆通
</p>若以火性观　　厌有非真离
</p>非初心方便　　云何获圆通
</p>若以风性观　　动寂非无对
</p>对非无上觉　　云何获圆通
</p>若以空性观　　昏钝先非觉
</p>无觉异菩提　　云何获圆通
</p>若以识性观　　观识非常住
</p>存心乃虚妄　　云何获圆通
</p>诸行是无常　　念性无生灭
</p>因果今殊感　　云何获圆通
</p>我今白世尊　　佛出娑婆界
</p>此方真教体　　清净在音闻
</p>欲取三摩提　　实以闻中入
</p>离苦得解脱　　良哉观世音
</p>于恒沙劫中　　入微尘佛国
</p>得大自在力　　无畏施众生
</p>妙音观世音　　梵音海潮音
</p>救世悉安宁　　出世获常住
</p>我今启如来　　如观音所说
</p>譬如人静居　　十方俱击鼓
</p>十处一时闻　　此则圆真实
</p>目非观障外　　口鼻亦复然
</p>身以合方知　　心念纷无绪
</p>隔垣听音响　　遐迩俱可闻
</p>五根所不齐　　是则通真实
</p>音声性动静　　闻中为有无
</p>无声号无闻　　非实闻无性
</p>声无既无灭　　声有亦非生
</p>生灭二圆离　　是则常真实
</p>纵令在梦想　　不为不思无
</p>觉观出思惟　　身心不能及
</p>今此娑婆国　　声论得宣明
</p>众生迷本闻　　循声故流转
</p>阿难纵强记　　不免落邪思
</p>岂非随所沦　　旋流获无妄
</p>阿难汝谛听　　我承佛威力
</p>宣说金刚王　　如幻不思议
</p>佛母真三昧　　汝闻微尘佛
</p>一切秘密门　　欲漏不先除
</p>畜闻成过误　　将闻持佛佛
</p>何不自闻闻　　闻非自然生
</p>因声有名字　　旋闻与声脱
</p>能脱欲谁名　　一根既返源
</p>六根成解脱　　见闻如幻翳
</p>三界若空花　　闻复翳根除
</p>尘销觉圆净　　净极光通达
</p>寂照含虚空　　却来观世间
</p>犹如梦中事　　摩登伽在梦
</p>谁能留汝形　　如世巧幻师
</p>幻作诸男女　　虽见诸根动
</p>要以一机抽　　息机归寂然
</p>诸幻成无性　　六根亦如是
</p>元依一精明　　分成六和合
</p>一处成休复　　六用皆不成
</p>尘垢应念销　　成圆明净妙
</p>余尘尚诸学　　明极即如来
</p>大众及阿难　　旋汝倒闻机
</p>反闻闻自性　　性成无上道
</p>圆通实如是　　此是微尘佛
</p>一路涅槃门　　过去诸如来
</p>斯门已成就　　现在诸菩萨
</p>今各入圆明　　未来修学人
</p>当依如是法　　我亦从中证
</p>非唯观世音　　诚如佛世尊
</p>询我诸方便　　以救诸末劫
</p>求出世间人　　成就涅槃心
</p>观世音为最　　自余诸方便
</p>皆是佛威神　　即事舍尘劳
</p>非是长修学　　浅深同说法
</p>顶礼如来藏　　无漏不思议
</p>愿加被未来　　于此门无惑
</p>方便易成就　　堪以教阿难
</p>及末劫沉沦　　但以此根修
</p>圆通超余者　　真实心如是
</p>于是阿难及诸大众。身心了然得大开示。观佛菩提及大涅槃。犹如有人因事远游未得归还。明了其家所归道路。普会大众天龙八部有学二乘。及诸一切新发心菩萨。其数凡有十恒河沙皆得本心。远尘离垢获法眼净。性比丘尼闻说偈已成阿罗汉。无量众生皆发无等等阿耨多罗三藐三菩提心。
</p>阿难整衣服。望大众中合掌顶礼。心迹圆明悲欣交集。欲益未来诸众生故。稽首白佛大悲世尊。我今已悟成佛法门。是中修行得无疑惑。常闻如来说如是言。自未得度先度人者菩萨发心。自觉已圆能觉他者如来应世。我虽未度愿度末劫一切众生。世尊此诸众生去佛渐远。邪师说法如恒河沙。欲摄其心入三摩地。云何令其安立道场远诸魔事。于菩提心得无退屈。
</p>尔时世尊于大众中称赞阿难。善哉善哉。如汝所问。安立道场救护众生末劫沉溺。汝今谛听当为汝说。阿难大众唯然奉教。
</p>佛告阿难汝常闻我毗奈耶中。宣说修行三决定义。所谓摄心为戒因戒生定因定发慧。是则名为三无漏学。阿难云何摄心我名为戒。若诸世界六道众生其心不淫。则不随其生死相续。汝修三昧本出尘劳。淫心不除尘不可出。纵有多智禅定现前。如不断淫必落魔道。上品魔王中品魔民下品魔女。彼等诸魔亦有徒众。各各自谓成无上道。我灭度后末法之中。多此魔民炽盛世间。广行贪淫为善知识。令诸众生。落爱见坑失菩提路。汝教世人修三摩地先断心淫。是名如来先佛世尊。第一决定清净明诲。是故阿难若不断淫修禅定者。如蒸沙石欲其成饭。经百千劫秖名热沙。何以故此非饭本石沙成故。汝以淫身求佛妙果。纵得妙悟皆是淫根。根本成淫轮转三途必不能出。如来涅槃何路修证。必使淫机身心俱断断性亦无。于佛菩提斯可希冀。如我此说名为佛说。不如此说即波旬说。
</p>阿难又诸世界六道众生其心不杀。则不随其生死相续。汝修三昧本出尘劳。杀心不除尘不可出。纵有多智禅定现前。如不断杀必落神道。上品之人为大力鬼。中品即为飞行夜叉诸鬼帅等。下品尚为地行罗刹。彼诸鬼神亦有徒众。各各自谓成无上道。我灭度后末法之中。多此神鬼炽盛世间。自言食肉得菩提路。阿难我令比丘食五净肉。此肉皆我神力化生本无命根。汝婆罗门地多蒸湿。加以沙石草菜不生。我以大悲神力所加。因大慈悲假名为肉。汝得其味。奈何如来灭度之后。食众生肉名为释子。汝等当知是食肉人纵得心开似三摩地。皆大罗刹。报终必沉生死苦海非佛弟子。如是之人相杀相吞相食未已。云何是人得出三界。汝教世人修三摩地次断杀生。是名如来先佛世尊。第二决定清净明诲。是故阿难若不断杀修禅定者。譬如有人自塞其耳。高声大叫求人不闻。此等名为欲隐弥露。清净比丘及诸菩萨。于岐路行不踏生草。况以手拔。云何大悲取诸众生血肉充食。若诸比丘不服东方丝绵绢帛。及是此土靴覆裘毳乳酪醍醐。如是比丘于世真脱。酬还宿债不游三界。何以故服其身分皆为彼缘。如人食其地中百谷。足不离地必使身心。于诸众生若身身分。身心二途不服不食。我说是人真解脱者。如我此说名为佛说。不如此说即波旬说。
</p>阿难又复世界六道众生其心不偷。则不随其生死相续。汝修三昧本出尘劳。偷心不除尘不可出。纵有多智禅定现前。如不断偷必落邪道。上品精灵中品妖魅。下品邪人诸魅所著。彼等群邪亦有徒众。各各自谓成无上道。我灭度后末法之中。多此妖邪炽盛世间。潜匿奸欺称善知识。各自谓已得上人法。詃惑无识恐令失心。所过之处其家耗散。我教比丘循方乞食。令其舍贪成菩萨道。诸比丘等不自熟食。寄于残生旅泊三界。示一往还去已无返。云何贼人假我衣服。禆贩如来造种种业。皆言佛法却非出家。具戒比丘为小乘道。由是疑误无量众生堕无间狱。若我灭后其有比丘。发心决定修三摩提。能于如来形像之前。身然一灯烧一指节。及于身上爇一香炷。我说是人无始宿债一时酬毕。长挹世间永脱诸漏。虽未即明无上觉路。是人于法已决定心。若不为此舍身微因。纵成无为必还生人酬其宿债。如我马麦正等无异。汝教世人修三摩地后断偷盗。是名如来先佛世尊。第三决定清净明诲。是故阿难若不断偷修禅定者。譬如有人水灌漏卮欲求其满。纵经尘劫终无平复。若诸比丘衣钵之余分寸不畜。乞食余分施饿众生。于大集会合掌礼众。有人捶骂同于称赞。必使身心二俱捐舍。身肉骨血与众生共。不将如来不了义说。回为已解以误初学。佛印是人得真三昧。如我所说名为佛说。不如此说即波旬说。
</p>阿难如是世界六道众生。虽则身心无杀盗淫。三行已圆若大妄语。即三摩提不得清净。成爱见魔失如来种。所谓未得谓得未证言证。或求世间尊胜第一。谓前人言。我今已得须陀洹果。斯陀含果阿那含果。阿罗汉道辟支佛乘。十地地前诸位菩萨。求彼礼忏贪其供养。是一颠迦销灭佛种。如人以刀断多罗木。佛记是人永殒善根无复知见。沈三苦海不成三昧。我灭度后敕诸菩萨及阿罗汉。应身生彼末法之中。作种种形度诸轮转。或作沙门白衣居士。人王宰官童男童女。如是乃至淫女寡妇奸偷屠贩。与其同事称叹佛乘。令其身心入三摩地。终不自言我真菩萨真阿罗汉。泄佛密因轻言未学。唯除命终阴有遗付。云何是人惑乱众生成大妄语。汝教世人修三摩地。后复断除诸大妄语。是名如来先佛世尊。第四决定清净明诲。是故阿难若不断其大妄语者。如刻人粪为栴檀形。欲求香气无有是处。我教比丘直心道场。于四威仪一切行中尚无虚假。云何自称得上人法。譬如穷人妄号帝王自取诛灭。况复法王如何妄窃。因地不直果招纡曲。求佛菩提如噬脐人。欲谁成就。若诸比丘心如直弦。一切真实入三摩提永无魔事。我印是人成就菩萨无上知觉。如我是说名为佛说不如此说即波旬说。
</div>
                    <div class="nav-bar"><a href="read_7.html" class="btn">← 上一章</a><a href="read_9.html" class="btn">下一章 →</a></div>
                </div>
            
    </div>
</body>
<script src="/js/book.js"></script>
</html>