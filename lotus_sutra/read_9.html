<!DOCTYPE html>
<html lang="zh-CN">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>妙法莲华经化城喻品第七 - 妙法莲华经 | ENTP.CN</title>
    
    <meta name="keywords" content="ENTP社区,ENTP.CN, MBTI, ENTP, entp人格,entp型人格,mbti entp ,辩论家, ENTP灵魂家族">
    <meta name="description" content="ENTP.CN是专为ENTP型人格（辩论家）打造的灵魂家族社区。提供MBTI深度解析、50部思想军火库书单、实时逻辑辩论与思维博弈。汇聚华语区最清醒的大脑，探索真理与可能性的边界。立即加入ENTP大本营">
    <meta name="author" content="ENTP.CN">
    <meta name="robots" content="index, follow">
    
    <link rel="icon" href="/favicon.svg" type="image/svg+xml">
    <link rel="stylesheet" href="/css/book.css"> 
</head>
<body>
    <div class="container">
        
                <div style="font-size:0.9rem; color:#aaa; margin-bottom:10px;">
                    <a href="../index.html">书架</a> / <a href="index.html">妙法莲华经</a> / 正文
                </div>
                <div class="reader-card">
                    <h2>妙法莲华经化城喻品第七</h2>
                    <div class="content"></p>佛告诸比丘：“乃往过去无量无边不可思议阿僧祇劫，尔时有佛，名大通智胜如来、应供、正遍知、明行足、善逝、世间解、无上士、调御丈夫、天人师、佛、世尊。其国名好成，劫名大相。诸比丘！彼佛灭度已来，甚大久远，譬如三千大千世界所有地种，假使有人磨以为墨，过于东方千国土乃下一点，大如微尘，又过千国土复下一点，如是展转尽地种墨。于汝等意云何？是诸国土，若算师，若算师弟子，能得边际，知其数不？”
</p>“不也，世尊！”
</p>“诸比丘！是人所经国土，若点不点，尽末为尘，一尘一劫；彼佛灭度已来，复过是数无量无边百千万亿阿僧祇劫。我以如来知见力故，观彼久远、犹若今日。”
</p>尔时世尊欲重宣此义，而说偈言：
</p>“我念过去世，　　无量无边劫，
</p>有佛两足尊，　　名大通智胜。
</p>如人以力磨，　　三千大千土，
</p>尽此诸地种，　　皆悉以为墨。
</p>过于千国土，　　乃下一尘点，
</p>如是展转点，　　尽此诸尘墨。
</p>如是诸国土，　　点与不点等，
</p>复尽末为尘，　　一尘为一劫。
</p>此诸微尘数，　　其劫复过是，
</p>彼佛灭度来，　　如是无量劫。
</p>如来无碍智，　　知彼佛灭度，
</p>及声闻菩萨，　　如见今灭度。
</p>诸比丘当知！　　佛智净微妙，
</p>无漏无所碍，　　通达无量劫。”
</p>佛告诸比丘：“大通智胜佛寿五百四十万亿那由他劫。其佛本坐道场，破魔军已，垂得阿耨多罗三藐三菩提，而诸佛法不现在前。如是一小劫乃至十小劫，结加趺坐，身心不动，而诸佛法犹不在前。尔时忉利诸天，先为彼佛于菩提树下敷师子座，高一由旬，佛于此座当得阿耨多罗三藐三菩提。适坐此座，时诸梵天王雨众天华，面百由旬，香风时来，吹去萎华，更雨新者。如是不绝，满十小劫，供养于佛，乃至灭度常雨此华。四王诸天为供养佛，常击天鼓，其余诸天作天伎乐，满十小劫，至于灭度亦复如是。
</p>“诸比丘！大通智胜佛过十小劫，诸佛之法乃现在前，成阿耨多罗三藐三菩提。其佛未出家时，有十六子，其第一者名曰智积。诸子各有种种珍异玩好之具，闻父得成阿耨多罗三藐三菩提，皆舍所珍，往诣佛所。诸母涕泣而随送之。其祖转轮圣王，与一百大臣及余百千万亿人民，皆共围绕，随至道场。咸欲亲近大通智胜如来，供养恭敬，尊重赞叹。到已，头面礼足，绕佛毕已，一心合掌，瞻仰世尊，以偈颂曰：
</p>“‘大威德世尊，　　为度众生故，
</p>于无量亿劫，　　尔乃得成佛，
</p>诸愿已具足，　　善哉吉无上。
</p>世尊甚希有，　　一坐十小劫，
</p>身体及手足，　　静然安不动。
</p>其心常惔怕，　　未曾有散乱，
</p>究竟永寂灭，　　安住无漏法。
</p>今者见世尊，　　安隐成佛道，
</p>我等得善利，　　称庆大欢喜。
</p>众生常苦恼，　　盲瞑无导师，
</p>不识苦尽道，　　不知求解脱。
</p>长夜增恶趣，　　减损诸天众，
</p>从冥入于冥，　　永不闻佛名。
</p>今佛得最上、　　安隐无漏道，
</p>我等及天人，　　为得最大利，
</p>是故咸稽首、　　归命无上尊。’
</p>“尔时十六王子偈赞佛已，劝请世尊转于法轮，咸作是言：‘世尊说法，多所安隐、怜愍、饶益诸天人民。’重说偈言：
</p>“‘世雄无等伦，　　百福自庄严，
</p>得无上智慧，　　愿为世间说。
</p>度脱于我等、　　及诸众生类，
</p>为分别显示，　　令得是智慧。
</p>若我等得佛，　　众生亦复然。
</p>世尊知众生，　　深心之所念，
</p>亦知所行道，　　又知智慧力，
</p>欲乐及修福，　　宿命所行业。
</p>世尊悉知已，　　当转无上轮。’”
</p>佛告诸比丘：“大通智胜佛得阿耨多罗三藐三菩提时，十方各五百万亿诸佛世界六种震动，其国中间幽冥之处，日月威光所不能照，而皆大明。其中众生，各得相见，咸作是言：‘此中云何忽生众生，又其国界、诸天宫殿、乃至梵宫，六种震动；大光普照，遍满世界，胜诸天光。’
</p>“尔时东方五百万亿诸国土中，梵天宫殿光明照曜，倍于常明。诸梵天王各作是念：‘今者宫殿光明，昔所未有。以何因缘而现此相？’是时诸梵天王，即各相诣，共议此事。时彼众中、有一大梵天王，名救一切，为诸梵众而说偈言：
</p>“‘我等诸宫殿，　　光明昔未有，
</p>此是何因缘，　　宜各共求之。
</p>为大德天生，　　为佛出世间，
</p>而此大光明、　　遍照于十方。’
</p>“尔时五百万亿国土诸梵天王，与宫殿俱，各以衣裓，盛诸天华，共诣西方推寻是相。见大通智胜如来处于道场菩提树下，坐师子座，诸天、龙王、乾闼婆、紧那罗、摩睺罗伽、人非人等，恭敬围绕，及见十六王子请佛转法轮。即时诸梵天王头面礼佛，绕百千匝，即以天华而散佛上——其所散华如须弥山；并以供养佛菩提树——其菩提树高十由旬。华供养已，各以宫殿奉上彼佛，而作是言：‘唯见哀愍，饶益我等。所献宫殿，愿垂纳受。’时诸梵天王，即于佛前，一心同声以偈颂曰：
</p>“‘世尊甚希有，　　难可得值遇，
</p>具无量功德，　　能救护一切。
</p>天人之大师，　　哀愍于世间，
</p>十方诸众生，　　普皆蒙饶益。
</p>我等所从来，　　五百万亿国，
</p>舍深禅定乐，　　为供养佛故。
</p>我等先世福，　　宫殿甚严饰，
</p>今以奉世尊，　　唯愿哀纳受。’
</p>“尔时诸梵天王偈赞佛已，各作是言：‘唯愿世尊转于法轮，度脱众生，开涅槃道。’时诸梵天王，一心同声而说偈言：
</p>“‘世雄两足尊，　　唯愿演说法，
</p>以大慈悲力，　　度苦恼众生。’
</p>“尔时大通智胜如来，默然许之。
</p>“又，诸比丘！东南方五百万亿国土诸大梵王，各自见宫殿光明照曜，昔所未有。欢喜踊跃，生希有心，即各相诣，共议此事。时彼众中有一大梵天王，名曰大悲，为诸梵众而说偈言：
</p>“‘是事何因缘，　　而现如此相？
</p>我等诸宫殿，　　光明昔未有。
</p>为大德天生？　　为佛出世间？
</p>未曾见此相，　　当共一心求。
</p>过千万亿土，　　寻光共推之，
</p>多是佛出世，　　度脱苦众生。’
</p>“尔时五百万亿诸梵天王与宫殿俱，各以衣裓盛诸天华，共诣西北方推寻是相。见大通智胜如来，处于道场菩提树下，坐师子座，诸天、龙王、乾闼婆、紧那罗、摩睺罗伽、人非人等，恭敬围绕，及见十六王子请佛转法轮。时诸梵天王头面礼佛，绕百千匝，即以天华而散佛上——所散之华如须弥山，并以供养佛菩提树。华供养已，各以宫殿奉上彼佛，而作是言：‘唯见哀愍，饶益我等。所献宫殿，愿垂纳受。’尔时诸梵天王即于佛前，一心同声以偈颂曰：
</p>“‘圣主天中王，　　迦陵频伽声，
</p>哀愍众生者，　　我等今敬礼。
</p>世尊甚希有，　　久远乃一现，
</p>一百八十劫，　　空过无有佛。
</p>三恶道充满，　　诸天众减少，
</p>今佛出于世，　　为众生作眼。
</p>世间所归趣，　　救护于一切，
</p>为众生之父，　　哀愍饶益者。
</p>我等宿福庆，　　今得值世尊。’
</p>“尔时诸梵天王偈赞佛已，各作是言：‘唯愿世尊哀愍一切，转于法轮，度脱众生。’时诸梵天王，一心同声而说偈言：
</p>“‘大圣转法轮，　　显示诸法相，
</p>度苦恼众生，　　令得大欢喜。
</p>众生闻此法，　　得道若生天，
</p>诸恶道减少，　　忍善者增益。’
</p>“尔时大通智胜如来默然许之。
</p>“又，诸比丘！南方五百万亿国土诸大梵王，各自见宫殿光明照曜，昔所未有。欢喜踊跃，生希有心，即各相诣，共议此事：‘以何因缘，我等宫殿有此光曜？’时彼众中有一大梵天王，名曰妙法，为诸梵众而说偈言：　　“‘我等诸宫殿，　　光明甚威曜，
</p>此非无因缘，　　是相宜求之。
</p>过于百千劫，　　未曾见是相，
</p>为大德天生？　　为佛出世间？’
</p>“尔时五百万亿诸梵天王与宫殿俱，各以衣裓盛诸天华，共诣北方推寻是相。见大通智胜如来，处于道场菩提树下，坐师子座，诸天、龙王、乾闼婆、紧那罗、摩睺罗伽、人非人等，恭敬围绕，及见十六王子请佛转法轮。时诸梵天王头面礼佛，绕百千匝，即以天华而散佛上——所散之华如须弥山，并以供养佛菩提树。华供养已，各以宫殿奉上彼佛，而作是言：‘唯见哀愍，饶益我等。所献宫殿，愿垂纳受。’尔时诸梵天王，即于佛前，一心同声以偈颂曰：
</p>“‘世尊甚难见，　　破诸烦恼者，
</p>过百三十劫，　　今乃得一见。
</p>诸饥渴众生，　　以法雨充满，
</p>昔所未曾见，　　无量智慧者，
</p>如优昙钵花，　　今日乃值遇。
</p>我等诸宫殿，　　蒙光故严饰，
</p>世尊大慈悲，　　唯愿垂纳受。’
</p>“尔时诸梵天王偈赞佛已，各作是言：‘唯愿世尊转于法轮，令一切世间诸天、魔、梵、沙门、婆罗门，皆获安隐而得度脱。’时诸梵天王，一心同声以偈颂曰：
</p>“‘唯愿天人尊，　　转无上法轮，
</p>击于大法鼓，　　而吹大法螺，
</p>普雨大法雨，　　度无量众生。
</p>我等咸归请，　　当演深远音。’
</p>“尔时大通智胜如来默然许之。西南方乃至下方，亦复如是。
</p>“尔时上方五百万亿国土诸大梵王，皆悉自睹所止宫殿光明威曜，昔所未有。欢喜踊跃，生希有心，即各相诣，共议此事：‘以何因缘，我等宫殿，有斯光明？’时彼众中有一大梵天王，名曰尸弃，为诸梵众而说偈言：
</p>“‘今以何因缘，　　我等诸宫殿，
</p>威德光明曜，　　严饰未曾有。
</p>如是之妙相，　　昔所未闻见，
</p>为大德天生？　　为佛出世间？’
</p>“尔时五百万亿诸梵天王与宫殿俱，各以衣裓盛诸天华，共诣下方推寻是相。见大通智胜如来，处于道场菩提树下，坐师子座，诸天、龙王、乾闼婆、紧那罗、摩睺罗伽、人非人等，恭敬围绕，及见十六王子请佛转法轮。时诸梵天王头面礼佛，绕百千匝，即以天华而散佛上——所散之花如须弥山，并以供养佛菩提树。花供养已，各以宫殿奉上彼佛，而作是言：‘唯见哀愍，饶益我等。所献宫殿，愿垂纳受。’时诸梵天王，即于佛前，一心同声以偈颂曰：
</p>“‘善哉见诸佛，　　救世之圣尊，
</p>能于三界狱，　　勉出诸众生。
</p>普智天人尊，　　哀愍群萌类，
</p>能开甘露门，　　广度于一切。
</p>于昔无量劫，　　空过无有佛，
</p>世尊未出时，　　十方常暗冥，
</p>三恶道增长，　　阿修罗亦盛，
</p>诸天众转减，　　死多堕恶道。
</p>不从佛闻法，　　常行不善事，
</p>色力及智慧，　　斯等皆减少。
</p>罪业因缘故，　　失乐及乐想，
</p>住于邪见法，　　不识善仪则，
</p>不蒙佛所化，　　常堕于恶道。
</p>佛为世间眼，　　久远时乃出，
</p>哀愍诸众生，　　故现于世间。
</p>超出成正觉，　　我等甚欣庆，
</p>及余一切众，　　喜叹未曾有。
</p>我等诸宫殿，　　蒙光故严饰，
</p>今以奉世尊，　　唯垂哀纳受。
</p>愿以此功德，　　普及于一切，
</p>我等与众生，　　皆共成佛道。’
</p>“尔时五百万亿诸梵天王偈赞佛已，各白佛言：‘唯愿世尊转于法轮，多所安隐，多所度脱。’时诸梵天王而说偈言：
</p>“‘世尊转法轮，　　击甘露法鼓，
</p>度苦恼众生，　　开示涅槃道。
</p>唯愿受我请，　　以大微妙音，
</p>哀愍而敷演、　　无量劫习法。’
</p>“尔时大通智胜如来，受十方诸梵天王及十六王子请，即时三转十二行法轮——若沙门、婆罗门，若天、魔、梵及余世间所不能转——谓是苦，是苦集，是苦灭，是苦灭道；及广说十二因缘法——无明缘行，行缘识，识缘名色，名色缘六入，六入缘触，触缘受，受缘爱，爱缘取，取缘有，有缘生，生缘老死忧悲苦恼。无明灭则行灭，行灭则识灭，识灭则名色灭，名色灭则六入灭，六入灭则触灭，触灭则受灭，受灭则爱灭，爱灭则取灭，取灭则有灭，有灭则生灭，生灭则老死忧悲苦恼灭。
</p>“佛于天人大众之中说是法时，六百万亿那由他人，以不受一切法故，而于诸漏心得解脱，皆得深妙禅定，三明、六通，具八解脱。第二、第三、第四说法时，千万亿恒河沙那由他等众生，亦以不受一切法故，而于诸漏心得解脱。从是已后，诸声闻众、无量无边不可称数。
</p>“尔时十六王子——皆以童子出家而为沙弥，诸根通利，智慧明了，已曾供养百千万亿诸佛，净修梵行，求阿耨多罗三藐三菩提——俱白佛言：‘世尊！是诸无量千万亿大德声闻，皆已成就。世尊亦当为我等说阿耨多罗三藐三菩提法，我等闻已，皆共修学。世尊！我等志愿如来知见，深心所念，佛自证知。’尔时转轮圣王所将众中八万亿人，见十六王子出家，亦求出家。王即听许。
</p>“尔时彼佛，受沙弥请，过二万劫已，乃于四众之中说是大乘经，名“妙法莲华”，教菩萨法，佛所护念。说是经已，十六沙弥为阿耨多罗三藐三菩提故，皆共受持，讽诵通利。说是经时，十六菩萨沙弥皆悉信受；声闻众中，亦有信解；其余众生千万亿种，皆生疑惑。佛说是经，于八千劫未曾休废。说此经已，即入静室，住于禅定八万四千劫。是时十六菩萨沙弥，知佛入室寂然禅定，各升法座，亦于八万四千劫，为四部众，广说分别妙法华经。一一皆度六百万亿那由他恒河沙等众生，示教利喜，令发阿耨多罗三藐三菩提心。
</p>“大通智胜佛过八万四千劫已，从三昧起，往诣法座安详而坐，普告大众：‘是十六菩萨沙弥，甚为希有，诸根通利，智慧明了，已曾供养无量千万亿数诸佛。于诸佛所，常修梵行，受持佛智，开示众生，令入其中。汝等皆当数数亲近而供养之。所以者何？若声闻、辟支佛及诸菩萨，能信是十六菩萨所说经法，受持不毁者，是人皆当得阿耨多罗三藐三菩提、如来之慧。’”
</p>佛告诸比丘：“是十六菩萨，常乐说是妙法莲华经，一一菩萨所化六百万亿那由他恒河沙等众生，世世所生与菩萨俱，从其闻法，悉皆信解，以此因缘，得值四百万亿诸佛世尊，于今不尽。
</p>“诸比丘！我今语汝：‘彼佛弟子十六沙弥，今皆得阿耨多罗三藐三菩提，于十方国土现在说法，有无量百千万亿菩萨、声闻，以为眷属。其二沙弥，东方作佛，一名阿閦，在欢喜国，二名须弥顶；东南方二佛，一名师子音，二名师子相；南方二佛，一名虚空住，二名常灭；西南方二佛，一名帝相，二名梵相；西方二佛，一名阿弥陀，二名度一切世间苦恼；西北方二佛，一名多摩罗跋栴檀香神通，二名须弥相；北方二佛，一名云自在，二名云自在王；东北方佛，名坏一切世间怖畏，第十六、我释迦牟尼佛，于娑婆国土成阿耨多罗三藐三菩提。’
</p>“诸比丘！我等为沙弥时，各各教化无量百千万亿恒河沙等众生，从我闻法，为阿耨多罗三藐三菩提。此诸众生，于今有住声闻地者，我常教化阿耨多罗三藐三菩提。是诸人等，应以是法渐入佛道。所以者何？如来智慧，难信难解。尔时所化无量恒河沙等众生者，汝等诸比丘，及我灭度后未来世中声闻弟子是也。我灭度后，复有弟子不闻是经，不知不觉菩萨所行，自于所得功德生灭度想：‘当入涅槃。我于余国作佛，更有异名。’是人虽生灭度之想入于涅槃，而于彼土求佛智慧，得闻是经，唯以佛乘而得灭度，更无余乘，除诸如来方便说法。
</p>“诸比丘！若如来自知涅槃时到，众又清净——信解坚固、了达空法、深入禅定——便集诸菩萨及声闻众，为说是经。世间无有二乘而得灭度，唯一佛乘得灭度耳。比丘当知！如来方便，深入众生之性，如其志乐小法，深著五欲，为是等故说于涅槃。是人若闻，则便信受。
</p>“譬如五百由旬险难恶道，旷绝无人、怖畏之处。若有多众，欲过此道至珍宝处。有一导师，聪慧明达，善知险道通塞之相，将导众人欲过此难。所将人众中路懈退，白导师言：‘我等疲极，而复怖畏，不能复进；前路犹远，今欲退还。’导师多诸方便而作是念：‘此等可愍，云何舍大珍宝而欲退还？’作是念已，以方便力，于险道中过三百由旬，化作一城，告众人言：‘汝等勿怖，莫得退还。今此大城，可于中止，随意所作。若入是城，快得安隐。若能前至宝所，亦可得去。’是时疲极之众，心大欢喜，叹未曾有：‘我等今者免斯恶道，快得安隐。’于是众人前入化城，生已度想、生安隐想。尔时导师，知此人众既得止息，无复疲惓。即灭化城，语众人言：‘汝等去来，宝处在近。向者大城，我所化作，为止息耳。’
</p>“诸比丘！如来亦复如是，今为汝等作大导师，知诸生死烦恼恶道险难长远，应去应度。若众生但闻一佛乘者，则不欲见佛，不欲亲近，便作是念：‘佛道长远，久受勤苦乃可得成。’佛知是心怯弱下劣，以方便力，而于中道为止息故，说二涅槃。若众生住于二地，如来尔时即便为说：‘汝等所作未办，汝所住地，近于佛慧，当观察筹量所得涅槃非真实也。但是如来方便之力，于一佛乘分别说三。’如彼导师，为止息故，化作大城。既知息已，而告之言：‘宝处在近，此城非实，我化作耳。’”尔时世尊欲重宣此义，而说偈言：
</p>“大通智胜佛，　　十劫坐道场，
</p>佛法不现前，　　不得成佛道。
</p>诸天神龙王、　　阿修罗众等，
</p>常雨于天华，　　以供养彼佛。
</p>诸天击天鼓，　　并作众伎乐，
</p>香风吹萎华，　　更雨新好者。
</p>过十小劫已，　　乃得成佛道，
</p>诸天及世人，　　心皆怀踊跃。
</p>彼佛十六子，　　皆与其眷属，
</p>千万亿围绕，　　俱行至佛所，
</p>头面礼佛足，　　而请转法轮：
</p>‘圣师子法雨，　　充我及一切。’
</p>世尊甚难值，　　久远时一现，
</p>为觉悟群生，　　震动于一切。
</p>东方诸世界，　　五百万亿国，
</p>梵宫殿光曜，　　昔所未曾有。
</p>诸梵见此相，　　寻来至佛所，
</p>散花以供养，　　并奉上宫殿，
</p>请佛转法轮，　　以偈而赞叹。
</p>佛知时未至，　　受请默然坐。
</p>三方及四维、　　上下亦复尔，
</p>散花奉宫殿，　　请佛转法轮：
</p>‘世尊甚难值，　　愿以大慈悲，
</p>广开甘露门，　　转无上法轮。’
</p>无量慧世尊，　　受彼众人请，
</p>为宣种种法：　　‘四谛十二缘，
</p>无明至老死，　　皆从生缘有。
</p>如是众过患，　　汝等应当知。’
</p>宣畅是法时，　　六百万亿垓，
</p>得尽诸苦际，　　皆成阿罗汉。
</p>第二说法时，　　千万恒沙众，
</p>于诸法不受，　　亦得阿罗汉。
</p>从是后得道，　　其数无有量，
</p>万亿劫算数，　　不能得其边。
</p>时十六王子，　　出家作沙弥，
</p>皆共请彼佛，　　演说大乘法：
</p>‘我等及营从，　　皆当成佛道，
</p>愿得如世尊、　　慧眼第一净。’
</p>佛知童子心，　　宿世之所行，
</p>以无量因缘、　　种种诸譬喻，
</p>说六波罗蜜，　　及诸神通事。
</p>分别真实法，　　菩萨所行道，
</p>说是法华经，　　如恒河沙偈。
</p>彼佛说经已，　　静室入禅定，
</p>一心一处坐，　　八万四千劫。
</p>是诸沙弥等，　　知佛禅未出，
</p>为无量亿众，　　说佛无上慧。
</p>各各坐法座，　　说是大乘经，
</p>于佛宴寂后，　　宣扬助法化。
</p>一一沙弥等，　　所度诸众生，
</p>有六百万亿，　　恒河沙等众。
</p>彼佛灭度后，　　是诸闻法者，
</p>在在诸佛土，　　常与师俱生。
</p>是十六沙弥，　　具足行佛道，
</p>今现在十方，　　各得成正觉。
</p>尔时闻法者，　　各在诸佛所，
</p>其有住声闻，　　渐教以佛道。
</p>我在十六数，　　曾亦为汝说，
</p>是故以方便、　　引汝趣佛慧。
</p>以是本因缘，　　今说法华经，
</p>令汝入佛道，　　慎勿怀惊惧。
</p>譬如险恶道，　　迥绝多毒兽，
</p>又复无水草，　　人所怖畏处。
</p>无数千万众，　　欲过此险道，
</p>其路甚旷远，　　经三百由旬。
</p>时有一导师，　　强识有智慧，
</p>明了心决定，　　在险济众难。
</p>众人皆疲惓，　　而白导师言：
</p>‘我等今顿乏，　　于此欲退还。’
</p>导师作是念：　　‘此辈甚可愍，
</p>如何欲退还，　　而失大珍宝？’
</p>寻时思方便，　　当设神通力，
</p>化作大城郭，　　庄严诸舍宅，
</p>周匝有园林，　　渠流及浴池，
</p>重门高楼阁，　　男女皆充满。
</p>即作是化已，　　慰众言勿惧：
</p>‘汝等入此城，　　各可随所乐。’
</p>诸人既入城，　　心皆大欢喜，
</p>皆生安隐想，　　自谓已得度。
</p>导师知息已，　　集众而告言：
</p>‘汝等当前进，　　此是化城耳。
</p>我见汝疲极，　　中路欲退还，
</p>故以方便力、　　权化作此城。
</p>汝等勤精进，　　当共至宝所。’
</p>我亦复如是，　　为一切导师。
</p>见诸求道者，　　中路而懈废，
</p>不能度生死，　　烦恼诸险道。
</p>故以方便力，　　为息说涅槃。
</p>言：‘汝等苦灭，　　所作皆已办。’
</p>既知到涅槃，　　皆得阿罗汉，
</p>尔乃集大众，　　为说真实法。
</p>诸佛方便力，　　分别说三乘，
</p>唯有一佛乘，　　息处故说二。
</p>今为汝说实，　　汝所得非灭，
</p>为佛一切智，　　当发大精进。
</p>汝证一切智，　　十力等佛法，
</p>具三十二相，　　乃是真实灭。
</p>诸佛之导师，　　为息说涅槃，
</p>既知是息已，　　引入于佛慧。”
</p>后秦龟兹国三藏法师鸠摩罗什奉　诏译
</div>
                    <div class="nav-bar"><a href="read_8.html" class="btn">← 上一章</a><a href="read_10.html" class="btn">下一章 →</a></div>
                </div>
            
    </div>
</body>
<script src="/js/book.js"></script>
</html>