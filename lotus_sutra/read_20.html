<!DOCTYPE html>
<html lang="zh-CN">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>随喜功德品第十八 - 妙法莲华经 | ENTP.CN</title>
    
    <meta name="keywords" content="ENTP社区,ENTP.CN, MBTI, ENTP, entp人格,entp型人格,mbti entp ,辩论家, ENTP灵魂家族">
    <meta name="description" content="ENTP.CN是专为ENTP型人格（辩论家）打造的灵魂家族社区。提供MBTI深度解析、50部思想军火库书单、实时逻辑辩论与思维博弈。汇聚华语区最清醒的大脑，探索真理与可能性的边界。立即加入ENTP大本营">
    <meta name="author" content="ENTP.CN">
    <meta name="robots" content="index, follow">
    
    <link rel="icon" href="/favicon.svg" type="image/svg+xml">
    <link rel="stylesheet" href="/css/book.css"> 
</head>
<body>
    <div class="container">
        
                <div style="font-size:0.9rem; color:#aaa; margin-bottom:10px;">
                    <a href="../index.html">书架</a> / <a href="index.html">妙法莲华经</a> / 正文
                </div>
                <div class="reader-card">
                    <h2>随喜功德品第十八</h2>
                    <div class="content"></p>尔时，弥勒菩萨摩诃萨白佛言：“世尊！若有善男子、善女人，闻是法华经随喜者，得几所福？”
</p>而说偈言：
</p>“世尊灭度后，　　其有闻是经，
</p>若能随喜者，　　为得几所福？”
</p>尔时，佛告弥勒菩萨摩诃萨：“阿逸多！如来灭后，若比丘、比丘尼、优婆塞、优婆夷，及余智者若长若幼，闻是经随喜已，从法会出，至于余处，若在僧坊，若空闲地，若城邑、巷陌、聚落、田里，如其所闻，为父母、宗亲、善友、知识，随力演说。是诸人等，闻已随喜，复行转教；余人闻已，亦随喜转教。如是展转，至第五十。
</p>“阿逸多！其第五十善男子、善女人，随喜功德，我今说之，汝当善听。若四百万亿阿僧祇世界，六趣四生众生——卵生、胎生、湿生、化生，若有形、无形，有想、无想，非有想、非无想，无足、二足、四足、多足，如是等在众生数者——有人求福，随其所欲娱乐之具，皆给与之。一一众生，与满阎浮提金、银、琉璃、车磲马脑、珊瑚、虎珀，诸妙珍宝，及象、马车乘，七宝所成宫殿楼阁等。是大施主，如是布施满八十年已，而作是念：‘我已施众生娱乐之具，随意所欲，然此众生，皆已衰老年过八十，发白面皱，将死不久，我当以佛法而训导之。’即集此众生，宣布法化，示教利喜，一时皆得须陀洹道、斯陀含道、阿那含道、阿罗汉道，尽诸有漏，于深禅定皆得自在，具八解脱。于汝意云何，是大施主所得功德宁为多不？”
</p>弥勒白佛言：“世尊！是人功德甚多，无量无边。若是施主，但施众生一切乐具，功德无量；何况令得阿罗汉果。”
</p>佛告弥勒：“我今分明语汝，是人以一切乐具，施于四百万亿阿僧祇世界六趣众生，又令得阿罗汉果，所得功德，不如是第五十人，闻法华经一偈随喜功德，百分、千分、百千万亿分、不及其一，乃至算数譬喻所不能知。
</p>“阿逸多！如是第五十人展转闻法华经随喜功德，尚无量无边阿僧祇，何况最初于会中闻而随喜者，其福复胜，无量无边阿僧祇，不可得比。
</p>“又，阿逸多！若人为是经故，往诣僧坊，若坐、若立须臾听受，缘是功德，转身所生，得好上妙象、马车乘、珍宝辇舆，及乘天宫。若复有人于讲法处坐，更有人来，劝令坐听，若分座令坐，是人功德，转身得帝释坐处，若梵王坐处，若转轮圣王所坐之处。
</p>“阿逸多！若复有人，语余人言：‘有经，名法华，可共往听。’即受其教，乃至须臾间闻，是人功德，转身得与陀罗尼菩萨共生一处，利根智慧，百千万世终不喑哑，口气不臭，舌常无病，口亦无病，齿不垢黑、不黄、不疏，亦不缺落，不差、不曲，唇不下垂亦不褰缩、不粗涩、不疮胗，亦不缺坏，亦不喎斜，不厚、不大，亦不黧黑，无诸可恶。鼻不匾[匚@虒]，亦不曲戾，面色不黑，亦不狭长，亦不窊曲，无有一切不可喜相。唇舌牙齿悉皆严好，鼻修高直，面貌圆满，眉高而长，额广平正，人相具足，世世所生，见佛闻法、信受教诲。
</p>“阿逸多！汝且观是，劝于一人令往听法，功德如此，何况一心听说、读诵，而于大众为人分别、如说修行？”
</p>尔时世尊欲重宣此义，而说偈言：
</p>“若人于法会，　　得闻是经典，
</p>乃至于一偈，　　随喜为他说，
</p>如是展转教，　　至于第五十，
</p>最后人获福，　　今当分别之。
</p>如有大施主，　　供给无量众，
</p>具满八十岁，　　随意之所欲。
</p>见彼衰老相，　　发白而面皱，
</p>齿疏形枯竭，　　念其死不久，
</p>我今应当教，　　令得于道果。
</p>即为方便说，　　涅槃真实法，
</p>世皆不牢固，　　如水沫泡焰，
</p>汝等咸应当，　　疾生厌离心。
</p>诸人闻是法，　　皆得阿罗汉，
</p>具足六神通，　　三明八解脱。
</p>最后第五十，　　闻一偈随喜，
</p>是人福胜彼，　　不可为譬喻。
</p>如是展转闻，　　其福尚无量，
</p>何况于法会，　　初闻随喜者。
</p>若有劝一人，　　将引听法华，
</p>言此经深妙，　　千万劫难遇，
</p>即受教往听，　　乃至须臾闻，
</p>斯人之福报，　　今当分别说。
</p>世世无口患，　　齿不疏黄黑，
</p>唇不厚褰缺，　　无有可恶相，
</p>舌不干黑短，　　鼻高修且直，
</p>额广而平正，　　面目悉端严，
</p>为人所喜见，　　口气无臭秽，
</p>优钵华之香、　　常从其口出。
</p>若故诣僧坊，　　欲听法华经，
</p>须臾闻欢喜，　　今当说其福。
</p>后生天人中，　　得妙象马车，
</p>珍宝之辇舆，　　及乘天宫殿。
</p>若于讲法处，　　劝人坐听经，
</p>是福因缘得，　　释梵转轮座。
</p>何况一心听，　　解说其义趣，
</p>如说而修行，　　其福不可量。”
</div>
                    <div class="nav-bar"><a href="read_19.html" class="btn">← 上一章</a><a href="read_21.html" class="btn">下一章 →</a></div>
                </div>
            
    </div>
</body>
<script src="/js/book.js"></script>
</html>