<!DOCTYPE html>
<html lang="zh-CN">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>妙法莲华经授学无学人记品第九 - 妙法莲华经 | ENTP.CN</title>
    
    <meta name="keywords" content="ENTP社区,ENTP.CN, MBTI, ENTP, entp人格,entp型人格,mbti entp ,辩论家, ENTP灵魂家族">
    <meta name="description" content="ENTP.CN是专为ENTP型人格（辩论家）打造的灵魂家族社区。提供MBTI深度解析、50部思想军火库书单、实时逻辑辩论与思维博弈。汇聚华语区最清醒的大脑，探索真理与可能性的边界。立即加入ENTP大本营">
    <meta name="author" content="ENTP.CN">
    <meta name="robots" content="index, follow">
    
    <link rel="icon" href="/favicon.svg" type="image/svg+xml">
    <link rel="stylesheet" href="/css/book.css"> 
</head>
<body>
    <div class="container">
        
                <div style="font-size:0.9rem; color:#aaa; margin-bottom:10px;">
                    <a href="../index.html">书架</a> / <a href="index.html">妙法莲华经</a> / 正文
                </div>
                <div class="reader-card">
                    <h2>妙法莲华经授学无学人记品第九</h2>
                    <div class="content"></p>尔时阿难、罗睺罗而作是念：“我等每自思惟：‘设得受记，不亦快乎。’”即从座起，到于佛前，头面礼足，俱白佛言：“世尊！我等于此亦应有分，唯有如来，我等所归。又我等为一切世间天、人、阿修罗所见知识——阿难常为侍者，护持法藏；罗睺罗是佛之子——若佛见授阿耨多罗三藐三菩提记者，我愿既满，众望亦足。”尔时，学、无学声闻弟子二千人，皆从座起，偏袒右肩，到于佛前，一心合掌，瞻仰世尊，如阿难、罗睺罗所愿，住立一面。
</p>尔时佛告阿难：“汝于来世当得作佛，号山海慧自在通王如来、应供、正遍知、明行足、善逝、世间解、无上士、调御丈夫、天人师、佛、世尊。当供养六十二亿诸佛，护持法藏，然后得阿耨多罗三藐三菩提。教化二十千万亿恒河沙诸菩萨等，令成阿耨多罗三藐三菩提。国名常立胜幡，其土清净，琉璃为地。劫名妙音遍满。其佛寿命，无量千万亿阿僧祇劫，若人于千万亿无量阿僧祇劫中算数校计，不能得知。正法住世倍于寿命，像法住世复倍正法。阿难！是山海慧自在通王佛，为十方无量千万亿恒河沙等诸佛如来所共赞叹，称其功德。”
</p>尔时世尊欲重宣此义，而说偈言：
</p>“我今僧中说，　　阿难持法者，
</p>当供养诸佛，　　然后成正觉，
</p>号曰山海慧　　自在通王佛。
</p>其国土清净，　　名常立胜幡，
</p>教化诸菩萨，　　其数如恒沙。
</p>佛有大威德，　　名闻满十方。
</p>寿命无有量，　　以愍众生故，
</p>正法倍寿命，　　像法复倍是。
</p>如恒河沙等、　　无数诸众生，
</p>于此佛法中，　　种佛道因缘。”
</p>尔时会中新发意菩萨八千人，咸作是念：“我等尚不闻诸大菩萨得如是记，有何因缘而诸声闻得如是决？”
</p>尔时世尊知诸菩萨心之所念，而告之曰：“诸善男子！我与阿难等，于空王佛所，同时发阿耨多罗三藐三菩提心。阿难常乐多闻，我常勤精进，是故我已得成阿耨多罗三藐三菩提，而阿难护持我法，亦护将来诸佛法藏，教化成就诸菩萨众，其本愿如是，故获斯记。”
</p>阿难面于佛前，自闻授记及国土庄严，所愿具足，心大欢喜，得未曾有。即时忆念过去无量千万亿诸佛法藏，通达无碍，如今所闻，亦识本愿。
</p>尔时阿难而说偈言：
</p>“世尊甚希有，　　令我念过去，
</p>无量诸佛法，　　如今日所闻。
</p>我今无复疑，　　安住于佛道，
</p>方便为侍者，　　护持诸佛法。”
</p>尔时佛告罗睺罗：“汝于来世当得作佛，号蹈七宝华如来、应供、正遍知、明行足、善逝、世间解、无上士、调御丈夫、天人师、佛、世尊。当供养十世界微尘等数诸佛如来，常为诸佛而作长子，犹如今也。是蹈七宝华佛，国土庄严，寿命劫数，所化弟子，正法、像法，亦如山海慧自在通王如来无异，亦为此佛而作长子。过是已后，当得阿耨多罗三藐三菩提。”
</p>尔时世尊欲重宣此义，而说偈言：
</p>“我为太子时，　　罗睺为长子，
</p>我今成佛道，　　受法为法子。
</p>于未来世中，　　见无量亿佛，
</p>皆为其长子，　　一心求佛道。
</p>罗睺罗密行，　　唯我能知之，
</p>现为我长子，　　以示诸众生。
</p>无量亿千万，　　功德不可数，
</p>安住于佛法，　　以求无上道。”
</p>尔时世尊见学、无学二千人，其意柔软，寂然清净，一心观佛。佛告阿难：“汝见是学、无学二千人不？”
</p>“唯然，已见。”
</p>“阿难！是诸人等，当供养五十世界微尘数诸佛如来，恭敬尊重，护持法藏。末后同时于十方国各得成佛，皆同一号，名曰宝相如来、应供、正遍知、明行足、善逝、世间解、无上士、调御丈夫、天人师、佛、世尊。寿命一劫。国土庄严，声闻、菩萨，正法、像法、皆悉同等。”
</p>尔时世尊欲重宣此义，而说偈言：
</p>“是二千声闻，　　今于我前住，
</p>悉皆与授记，　　未来当成佛。
</p>所供养诸佛，　　如上说尘数，
</p>护持其法藏，　　后当成正觉。
</p>各于十方国，　　悉同一名号，
</p>俱时坐道场，　　以证无上慧，
</p>皆名为宝相。　　国土及弟子，
</p>正法与像法，　　悉等无有异。
</p>咸以诸神通，　　度十方众生，
</p>名闻普周遍，　　渐入于涅槃。”
</p>尔时学、无学二千人，闻佛授记，欢喜踊跃、而说偈言：
</p>“世尊慧灯明，　　我闻授记音，
</p>心欢喜充满，　　如甘露见灌。”
</div>
                    <div class="nav-bar"><a href="read_10.html" class="btn">← 上一章</a><a href="read_12.html" class="btn">下一章 →</a></div>
                </div>
            
    </div>
</body>
<script src="/js/book.js"></script>
</html>