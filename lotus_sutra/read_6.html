<!DOCTYPE html>
<html lang="zh-CN">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>妙法莲华经信解品第四 - 妙法莲华经 | ENTP.CN</title>
    
    <meta name="keywords" content="ENTP社区,ENTP.CN, MBTI, ENTP, entp人格,entp型人格,mbti entp ,辩论家, ENTP灵魂家族">
    <meta name="description" content="ENTP.CN是专为ENTP型人格（辩论家）打造的灵魂家族社区。提供MBTI深度解析、50部思想军火库书单、实时逻辑辩论与思维博弈。汇聚华语区最清醒的大脑，探索真理与可能性的边界。立即加入ENTP大本营">
    <meta name="author" content="ENTP.CN">
    <meta name="robots" content="index, follow">
    
    <link rel="icon" href="/favicon.svg" type="image/svg+xml">
    <link rel="stylesheet" href="/css/book.css"> 
</head>
<body>
    <div class="container">
        
                <div style="font-size:0.9rem; color:#aaa; margin-bottom:10px;">
                    <a href="../index.html">书架</a> / <a href="index.html">妙法莲华经</a> / 正文
                </div>
                <div class="reader-card">
                    <h2>妙法莲华经信解品第四</h2>
                    <div class="content"></p>尔时慧命须菩提、摩诃迦旃延、摩诃迦叶、摩诃目犍连，从佛所闻未曾有法，世尊授舍利弗阿耨多罗三藐三菩提记，发希有心，欢喜踊跃，即从座起，整衣服偏袒右肩，右膝著地，一心合掌，曲躬恭敬，瞻仰尊颜而白佛言：“我等居僧之首，年并朽迈，自谓已得涅槃，无所堪任，不复进求阿耨多罗三藐三菩提。世尊往昔说法既久，我时在座，身体疲懈，但念空、无相、无作，于菩萨法——游戏神通、净佛国土、成就众生——心不喜乐。所以者何？世尊令我等出于三界，得涅槃证。又今我等年已朽迈，于佛教化菩萨阿耨多罗三藐三菩提，不生一念好乐之心。我等今于佛前，闻授声闻阿耨多罗三藐三菩提记，心甚欢喜，得未曾有。不谓于今，忽然得闻希有之法，深自庆幸，获大善利，无量珍宝、不求自得。
</p>“世尊！我等今者乐说譬喻以明斯义。譬若有人，年既幼稚，舍父逃逝，久住他国，或十、二十，至五十岁，年既长大，加复穷困，驰骋四方以求衣食。渐渐游行，遇向本国。其父先来，求子不得，中止一城。其家大富，财宝无量——金、银、琉璃、珊瑚、虎珀、颇梨珠等，其诸仓库，悉皆盈溢；多有僮仆、臣佐、吏民；象马车乘，牛羊无数——出入息利，乃遍他国，商估贾客亦甚众多。时贫穷子游诸聚落，经历国邑，遂到其父所止之城。父母念子，与子离别五十余年，而未曾向人说如此事，但自思惟，心怀悔恨，自念老朽，多有财物，金银珍宝，仓库盈溢；无有子息，一旦终没，财物散失，无所委付。是以殷勤每忆其子，复作是念：‘我若得子，委付财物，坦然快乐，无复忧虑。’
</p>“世尊！尔时穷子佣赁展转遇到父舍，住立门侧。遥见其父、踞师子床，宝机承足，诸婆罗门、刹利、居士皆恭敬围绕，以真珠璎珞，价直千万，庄严其身；吏民、僮仆，手执白拂，侍立左右。覆以宝帐，垂诸华幡，香水洒地，散众名华，罗列宝物，出内取与，有如是等种种严饰，威德特尊。穷子见父有大力势，即怀恐怖，悔来至此。窃作是念：‘此或是王，或是王等，非我佣力得物之处。不如往至贫里，肆力有地，衣食易得。若久住此，或见逼迫，强使我作。’作是念已，疾走而去。
</p>“时富长者于师子座，见子便识，心大欢喜，即作是念：‘我财物库藏，今有所付。我常思念此子，无由见之，而忽自来，甚适我愿。我虽年朽，犹故贪惜。’即遣傍人，急追将还。尔时使者，疾走往捉。穷子惊愕，称怨大唤：‘我不相犯，何为见捉？’使者执之愈急，强牵将还。于时穷子，自念无罪，而被囚执，此必定死；转更惶怖，闷绝躄地。父遥见之，而语使言：‘不须此人，勿强将来。以冷水洒面，令得醒悟，莫复与语。’所以者何？父知其子志意下劣，自知豪贵为子所难，审知是子而以方便，不语他人云是我子。使者语之：‘我今放汝，随意所趣。’穷子欢喜，得未曾有，从地而起，往至贫里、以求衣食。
</p>“尔时长者将欲诱引其子而设方便，密遣二人，形色憔悴无威德者：‘汝可诣彼，徐语穷子：“此有作处，倍与汝直。”穷子若许，将来使作。若言：“欲何所作？”便可语之：“雇汝除粪。我等二人亦共汝作。”’时二使人即求穷子，既已得之，具陈上事。
</p>“尔时穷子先取其价，寻与除粪。其父见子，愍而怪之。又以他日，于窗牖中遥见子身，羸瘦憔悴，粪土尘坌，污秽不净。即脱璎珞、细软上服、严饰之具，更著粗弊垢腻之衣，尘土坌身，右手执持除粪之器，状有所畏。语诸作人：‘汝等勤作，勿得懈息。’以方便故，得近其子。后复告言：‘咄，男子！汝常此作，勿复余去，当加汝价。诸有所须瓫器米面盐醋之属，莫自疑难，亦有老弊使人须者相给，好自安意。我如汝父，勿复忧虑。所以者何？我年老大，而汝少壮，汝常作时，无有欺怠嗔恨怨言，都不见汝有此诸恶，如余作人。自今已后，如所生子。’即时长者、更与作字，名之为儿。尔时穷子虽欣此遇，犹故自谓客作贱人。由是之故，于二十年中常令除粪。过是已后，心相体信，入出无难，然其所止犹在本处。
</p>“世尊，尔时长者有疾，自知将死不久。语穷子言：‘我今多有金银珍宝，仓库盈溢，其中多少、所应取与，汝悉知之。我心如是，当体此意。所以者何？今我与汝，便为不异，宜加用心，无令漏失。’尔时穷子，即受教敕，领知众物，金银珍宝及诸库藏，而无悕取一餐之意。然其所止故在本处，下劣之心亦未能舍。复经少时，父知子意渐已通泰，成就大志，自鄙先心。临欲终时，而命其子并会亲族、国王、大臣、刹利、居士，皆悉已集，即自宣言：‘诸君当知！此是我子，我之所生。于某城中、舍吾逃走，伶俜辛苦五十余年，其本字某。我名某甲，昔在本城怀忧推觅，忽于此间遇会得之。此实我子，我实其父。今我所有一切财物，皆是子有，先所出内，是子所知。’
</p>“世尊！是时穷子闻父此言，即大欢喜，得未曾有，而作是念：‘我本无心有所希求，今此宝藏自然而至。’
</p>“世尊！大富长者则是如来，我等皆似佛子，如来常说我等为子。世尊！我等以三苦故，于生死中受诸热恼，迷惑无知，乐著小法。今日世尊令我等思惟，蠲除诸法戏论之粪，我等于中勤加精进，得至涅槃一日之价。既得此已，心大欢喜，自以为足，而便自谓：‘于佛法中勤精进故，所得弘多。’然世尊先知我等，心著弊欲，乐于小法，便见纵舍，不为分别：‘汝等当有如来知见宝藏之分。’世尊以方便力，说如来智慧。我等从佛，得涅槃一日之价，以为大得；于此大乘，无有志求。我等又因如来智慧，为诸菩萨开示演说，而自于此无有志愿。所以者何？佛知我等心乐小法，以方便力、随我等说；而我等不知真是佛子。今我等方知世尊，于佛智慧无所吝惜。所以者何？我等昔来真是佛子，而但乐小法，若我等有乐大之心，佛则为我说大乘法。于此经中唯说一乘，而昔于菩萨前，毁呰声闻乐小法者，然佛实以大乘教化。是故我等，说本无心有所悕求。今法王大宝自然而至，如佛子所应得者皆已得之。”尔时摩诃迦叶欲重宣此义，而说偈言：
</p>“我等今日，　　闻佛音教，　　欢喜踊跃，
</p>得未曾有。　　佛说声闻，　　当得作佛，
</p>无上宝聚，　　不求自得。　　譬如童子，
</p>幼稚无识，　　舍父逃逝，　　远到他土，
</p>周流诸国，　　五十余年。　　其父忧念，
</p>四方推求，　　求之既疲，　　顿止一城，
</p>造立舍宅，　　五欲自娱。　　其家巨富，
</p>多诸金银、　　车磲马脑、　　真珠琉璃；
</p>象马牛羊、　　辇舆车乘；　　田业僮仆、
</p>人民众多。　　出入息利，　　乃遍他国，
</p>商估贾人、　　无处不有。　　千万亿众，
</p>围绕恭敬，　　常为王者，　　之所爱念，
</p>群臣豪族，　　皆共宗重。　　以诸缘故，
</p>往来者众，　　豪富如是，　　有大力势。
</p>而年朽迈，　　益忧念子，　　夙夜惟念，
</p>死时将至。　　痴子舍我，　　五十余年，
</p>库藏诸物，　　当如之何？　　尔时穷子，
</p>求索衣食，　　从邑至邑、　　从国至国。
</p>或有所得，　　或无所得，　　饥饿羸瘦，
</p>体生疮癣。　　渐次经历，　　到父住城，
</p>佣赁展转，　　遂至父舍。　　尔时长者，
</p>于其门内，　　施大宝帐，　　处师子座；
</p>眷属围绕，　　诸人侍卫，　　或有计算，
</p>金银宝物，　　出内财产，　　注记券疏。
</p>穷子见父　　豪贵尊严，　　谓是国王，
</p>若是王等。　　惊怖自怪，　　何故至此。
</p>覆自念言：　　‘我若久住，　　或见逼迫，
</p>强驱使作。’　　思惟是已，　　驰走而去，
</p>借问贫里，　　欲往佣作。　　长者是时，
</p>在师子座，　　遥见其子，　　默而识之。
</p>即敕使者，　　追捉将来。　　穷子惊唤，
</p>迷闷躄地：　　‘是人执我，　　必当见杀，
</p>何用衣食，　　使我至此？’　　长者知子，
</p>愚痴狭劣，　　不信我言，　　不信是父。
</p>即以方便，　　更遣余人，　　眇目矬陋，
</p>无威德者：　　‘汝可语之，　　云当相雇，
</p>除诸粪秽，　　倍与汝价。’　　穷子闻之，
</p>欢喜随来，　　为除粪秽，　　净诸房舍。
</p>长者于牖，　　常见其子，　　念子愚劣，
</p>乐为鄙事。　　于是长者，　　著弊垢衣，
</p>执除粪器，　　往到子所，　　方便附近，
</p>语令勤作：　　‘既益汝价，　　并涂足油，　　饮食充足，
</p>荐席厚暖。’　　如是苦言：　　‘汝当勤作。’
</p>又以软语：　　‘若如我子。’　　长者有智，
</p>渐令入出，　　经二十年，　　执作家事。
</p>示其金银、　　真珠颇梨；　　诸物出入，
</p>皆使令知。　　犹处门外，　　止宿草庵，
</p>自念贫事：　　‘我无此物。’　　父知子心，
</p>渐已广大，　　欲与财物。　　即聚亲族、
</p>国王大臣、　　刹利居士。　　于此大众，
</p>说是我子，　　舍我他行，　　经五十岁。
</p>自见子来，　　已二十年。　　昔于某城，
</p>而失是子，　　周行求索，　　遂来至此。
</p>凡我所有，　　舍宅人民，　　悉以付之，
</p>恣其所用。　　子念昔贫，　　志意下劣，
</p>今于父所，　　大获珍宝，　　并及舍宅、
</p>一切财物。　　甚大欢喜，　　得未曾有。
</p>佛亦如是，　　知我乐小，　　未曾说言：
</p>‘汝等作佛。’　　而说我等，　　得诸无漏，
</p>成就小乘，　　声闻弟子。　　佛敕我等，
</p>说最上道，　　修习此者，　　当得成佛。
</p>我承佛教，　　为大菩萨，　　以诸因缘、
</p>种种譬喻、　　若干言辞，　　说无上道。
</p>诸佛子等、　　从我闻法，　　日夜思惟，
</p>精勤修习。　　是时诸佛，　　即授其记：
</p>‘汝于来世，　　当得作佛。’　　一切诸佛，
</p>秘藏之法，　　但为菩萨，　　演其实事，
</p>而不为我，　　说斯真要。　　如彼穷子、
</p>得近其父，　　虽知诸物，　　心不希取。
</p>我等虽说，　　佛法宝藏，　　自无志愿，
</p>亦复如是。　　我等内灭，　　自谓为足，
</p>唯了此事，　　更无余事。　　我等若闻，
</p>净佛国土，　　教化众生，　　都无欣乐。
</p>所以者何？　　一切诸法，　　皆悉空寂，
</p>无生无灭，　　无大无小，　　无漏无为。
</p>如是思惟，　　不生喜乐。　　我等长夜，
</p>于佛智慧，　　无贪无著，　　无复志愿；
</p>而自于法，　　谓是究竟。　　我等长夜，
</p>修习空法，　　得脱三界，　　苦恼之患，
</p>住最后身、　　有余涅槃。　　佛所教化，
</p>得道不虚，　　则为已得，　　报佛之恩。
</p>我等虽为，　　诸佛子等，　　说菩萨法，
</p>以求佛道；　　而于是法，　　永无愿乐。
</p>导师见舍，　　观我心故，　　初不劝进，
</p>说有实利。　　如富长者，　　知子志劣，
</p>以方便力，　　柔伏其心，　　然后乃付，
</p>一切财物。　　佛亦如是，　　现希有事，　　知乐小者，
</p>以方便力，　　调伏其心，　　乃教大智。
</p>我等今日，　　得未曾有，　　非先所望，
</p>而今自得，　　如彼穷子，　　得无量宝。
</p>世尊我今，　　得道得果，　　于无漏法，
</p>得清净眼。　　我等长夜，　　持佛净戒，
</p>始于今日，　　得其果报，　　法王法中，
</p>久修梵行，　　今得无漏，　　无上大果。
</p>我等今者，　　真是声闻，　　以佛道声，
</p>令一切闻。　　我等今者，　　真阿罗汉，
</p>于诸世间，　　天人魔梵，　　普于其中，
</p>应受供养。　　世尊大恩，　　以希有事，
</p>怜愍教化，　　利益我等，　　无量亿劫，
</p>谁能报者。　　手足供给，　　头顶礼敬，
</p>一切供养，　　皆不能报。　　若以顶戴，
</p>两肩荷负，　　于恒沙劫，　　尽心恭敬；
</p>又以美膳、　　无量宝衣，　　及诸卧具、
</p>种种汤药，　　牛头栴檀，　　及诸珍宝，
</p>以起塔庙，　　宝衣布地。　　如斯等事，
</p>以用供养，　　于恒沙劫，　　亦不能报。
</p>诸佛希有，　　无量无边，　　不可思议，
</p>大神通力，　　无漏无为，　　诸法之王。
</p>能为下劣，　　忍于斯事，　　取相凡夫，
</p>随宜为说。　　诸佛于法，　　得最自在，
</p>知诸众生，　　种种欲乐，　　及其志力。
</p>随所堪任，　　以无量喻，　　而为说法。
</p>随诸众生，　　宿世善根，　　又知成熟、
</p>未成熟者，　　种种筹量，　　分别知已，
</p>于一乘道、　　随宜说三。”
</p>后秦龟兹国三藏法师鸠摩罗什奉　诏译
</div>
                    <div class="nav-bar"><a href="read_5.html" class="btn">← 上一章</a><a href="read_7.html" class="btn">下一章 →</a></div>
                </div>
            
    </div>
</body>
<script src="/js/book.js"></script>
</html>