<!DOCTYPE html>
<html lang="zh-CN">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>妙法莲华经见宝塔品第十一 - 妙法莲华经 | ENTP.CN</title>
    
    <meta name="keywords" content="ENTP社区,ENTP.CN, MBTI, ENTP, entp人格,entp型人格,mbti entp ,辩论家, ENTP灵魂家族">
    <meta name="description" content="ENTP.CN是专为ENTP型人格（辩论家）打造的灵魂家族社区。提供MBTI深度解析、50部思想军火库书单、实时逻辑辩论与思维博弈。汇聚华语区最清醒的大脑，探索真理与可能性的边界。立即加入ENTP大本营">
    <meta name="author" content="ENTP.CN">
    <meta name="robots" content="index, follow">
    
    <link rel="icon" href="/favicon.svg" type="image/svg+xml">
    <link rel="stylesheet" href="/css/book.css"> 
</head>
<body>
    <div class="container">
        
                <div style="font-size:0.9rem; color:#aaa; margin-bottom:10px;">
                    <a href="../index.html">书架</a> / <a href="index.html">妙法莲华经</a> / 正文
                </div>
                <div class="reader-card">
                    <h2>妙法莲华经见宝塔品第十一</h2>
                    <div class="content"></p>尔时佛前有七宝塔，高五百由旬，纵广二百五十由旬，从地踊出，住在空中，种种宝物而庄校之。五千栏楯，龛室千万，无数幢幡以为严饰，垂宝璎珞宝铃万亿而悬其上。四面皆出多摩罗跋栴檀之香，充遍世界。其诸幡盖，以金、银、琉璃、车磲、马脑、真珠、玫瑰、七宝合成，高至四天王宫。三十三天雨天曼陀罗华，供养宝塔。余诸天、龙、夜叉、乾闼婆、阿修罗、迦楼罗、紧那罗、摩睺罗伽、人非人等，千万亿众，以一切华、香、璎珞、幡盖、伎乐，供养宝塔，恭敬、尊重、赞叹。尔时宝塔中出大音声叹言：“善哉，善哉！释迦牟尼世尊！能以平等大慧，教菩萨法，佛所护念，妙法华经，为大众说。如是，如是！释迦牟尼世尊！如所说者，皆是真实。”
</p>尔时四众，见大宝塔住在空中，又闻塔中所出音声，皆得法喜，怪未曾有，从座而起，恭敬合掌，却住一面。尔时有菩萨摩诃萨，名大乐说，知一切世间天、人、阿修罗、等心之所疑，而白佛言：“世尊！以何因缘，有此宝塔从地踊出，又于其中发是音声？”
</p>尔时佛告大乐说菩萨：“此宝塔中有如来全身，乃往过去东方无量千万亿阿僧祇世界，国名宝净，彼中有佛，号曰多宝。其佛行菩萨道时，作大誓愿：‘若我成佛、灭度之后，于十方国土有说法华经处，我之塔庙，为听是经故，踊现其前，为作证明，赞言善哉。’
</p>“彼佛成道已，临灭度时，于天人大众中告诸比丘：‘我灭度后，欲供养我全身者，应起一大塔。’其佛以神通愿力，十方世界，在在处处，若有说法华经者，彼之宝塔皆踊出其前，全身在于塔中，赞言：‘善哉，善哉！’
</p>“大乐说！今多宝如来塔，闻说法华经故，从地踊出，赞言：‘善哉，善哉！’”
</p>是时大乐说菩萨，以如来神力故，白佛言：“世尊！我等愿欲见此佛身。”
</p>佛告大乐说菩萨摩诃萨：“是多宝佛，有深重愿：‘若我宝塔，为听法华经故，出于诸佛前时，其有欲以我身示四众者，彼佛分身诸佛——在于十方世界说法，尽还集一处，然后我身乃出现耳。’
</p>“大乐说！我分身诸佛——在于十方世界说法者，今应当集。”
</p>大乐说白佛言：“世尊！我等亦愿欲见世尊分身诸佛，礼拜供养。”
</p>尔时佛放白毫一光，即见东方五百万亿那由他恒河沙等国土诸佛，彼诸国土，皆以颇梨为地，宝树、宝衣以为庄严，无数千万亿菩萨充满其中，遍张宝幔，宝网罗上。彼国诸佛，以大妙音而说诸法，及见无量千万亿菩萨，遍满诸国，为众说法。南西北方、四维上下，白毫相光所照之处，亦复如是。尔时十方诸佛，各告众菩萨言：“善男子！我今应往娑婆世界，释迦牟尼佛所，并供养多宝如来宝塔。”
</p>时娑婆世界即变清净，琉璃为地，宝树庄严，黄金为绳以界八道，无诸聚落、村营、城邑、大海、江河、山川、林薮。烧大宝香，曼陀罗华遍布其地，以宝网幔，罗覆其上，悬诸宝铃。唯留此会众，移诸天人置于他土。
</p>是时，诸佛各将一大菩萨以为侍者，至娑婆世界，各到宝树下。一一宝树高五百由旬，枝、叶、华、果次第庄严，诸宝树下皆有师子之座，高五由旬，亦以大宝而校饰之。尔时诸佛，各于此座结加趺坐。如是展转遍满三千大千世界，而于释迦牟尼佛一方所分之身犹故未尽。
</p>时释迦牟尼佛，欲容受所分身诸佛故，八方各更变二百万亿那由他国，皆令清净，无有地狱、饿鬼、畜生及阿修罗，又移诸天、人置于他土。所化之国，亦以琉璃为地，宝树庄严，树高五百由旬，枝、叶、华、果次第严饰，树下皆有宝师子座，高五由旬，种种诸宝以为庄校。亦无大海、江河，及目真邻陀山、摩诃目真邻陀山、铁围山、大铁围山、须弥山等诸山王，通为一佛国土。宝地平正，宝交露幔遍覆其上；悬诸幡盖，烧大宝香，诸天宝华遍布其地。
</p>释迦牟尼佛为诸佛当来坐故，复于八方各更变二百万亿那由他国，皆令清净，无有地狱、饿鬼、畜生及阿修罗，又移诸天、人置于他土。所化之国，亦以琉璃为地，宝树庄严，树高五百由旬，枝、叶、华、果次第庄严，树下皆有宝师子座，高五由旬，亦以大宝而校饰之。亦无大海、江河，及目真邻陀山、摩诃目真邻陀山、铁围山、大铁围山、须弥山等诸山王，通为一佛国土。宝地平正，宝交露幔、遍覆其上；悬诸幡盖，烧大宝香，诸天宝华遍布其地。
</p>尔时东方释迦牟尼佛所分之身，百千万亿那由他恒河沙等国土中诸佛，各各说法，来集于此；如是次第十方诸佛皆悉来集，坐于八方。尔时一一方，四百万亿那由他国土诸佛如来遍满其中。是时，诸佛各在宝树下，坐师子座，皆遣侍者问讯释迦牟尼佛，各赍宝华满掬而告之言：“善男子！汝往诣耆阇崛山释迦牟尼佛所，如我辞曰：‘少病、少恼，气力安乐，及菩萨、声闻众悉安隐不？’以此宝华散佛供养，而作是言：‘彼某甲佛，与欲开此宝塔。’”诸佛遣使，亦复如是。
</p>尔时释迦牟尼佛，见所分身佛悉已来集，各各坐于师子之座，皆闻诸佛与欲同开宝塔。即从座起，住虚空中。一切四众，起立合掌，一心观佛。于是释迦牟尼佛，以右指开七宝塔户，出大音声，如却关钥开大城门。即时一切众会，皆见多宝如来于宝塔中坐师子座，全身不散，如入禅定。又闻其言：“善哉，善哉！释迦牟尼佛！快说是法华经，我为听是经故而来至此。”尔时四众等、见过去无量千万亿劫灭度佛说如是言，叹未曾有，以天宝华聚，散多宝佛及释迦牟尼佛上。
</p>尔时多宝佛，于宝塔中分半座与释迦牟尼佛，而作是言：“释迦牟尼佛！可就此座。”即时释迦牟尼佛入其塔中，坐其半座，结加趺坐。尔时，大众见二如来在七宝塔中师子座上、结加趺坐，各作是念：“佛座高远，唯愿如来以神通力，令我等辈俱处虚空。”即时释迦牟尼佛、以神通力，接诸大众皆在虚空，以大音声普告四众：“谁能于此娑婆国土广说妙法华经，今正是时。如来不久当入涅槃，佛欲以此妙法华经付嘱有在。”
</p>尔时世尊欲重宣此义，而说偈言：
</p>“圣主世尊，　　虽久灭度，　　在宝塔中，
</p>尚为法来。　　诸人云何　　不勤为法？
</p>此佛灭度，　　无央数劫，　　处处听法，
</p>以难遇故。　　彼佛本愿，　　我灭度后，
</p>在在所往，　　常为听法。　　又我分身，
</p>无量诸佛，　　如恒沙等，　　来欲听法。
</p>及见灭度，　　多宝如来，　　各舍妙土，
</p>及弟子众、　　天人龙神、　　诸供养事，
</p>令法久住，　　故来至此。　　为坐诸佛，
</p>以神通力，　　移无量众，　　令国清净。
</p>诸佛各各，　　诣宝树下，　　如清净池，
</p>莲华庄严。　　其宝树下，　　诸师子座，
</p>佛坐其上，　　光明严饰，　　如夜闇中，
</p>燃大炬火。　　身出妙香，　　遍十方国，
</p>众生蒙薰，　　喜不自胜。　　譬如大风，
</p>吹小树枝。　　以是方便，　　令法久住。
</p>告诸大众：　　‘我灭度后，　　谁能护持、
</p>读说斯经？　　今于佛前，　　自说誓言。
</p>其多宝佛，　　虽久灭度，　　以大誓愿，
</p>而师子吼。　　多宝如来，　　及与我身，
</p>所集化佛，　　当知此意。　　诸佛子等，
</p>谁能护法，　　当发大愿，　　令得久住。
</p>其有能护，　　此经法者，　　则为供养，
</p>我及多宝。　　此多宝佛，　　处于宝塔，
</p>常游十方。　　为是经故，　　亦复供养，
</p>诸来化佛，　　庄严光饰、　　诸世界者。
</p>若说此经，　　则为见我、　　多宝如来，
</p>及诸化佛。　　诸善男子！　　各谛思惟，
</p>此为难事，　　宜发大愿。　　诸余经典，
</p>数如恒沙，　　虽说此等，　　未足为难。
</p>若接须弥，　　掷置他方，　　无数佛土，
</p>亦未为难。　　若以足指，　　动大千界，
</p>远掷他国，　　亦未为难。　　若立有顶，
</p>为众演说，　　无量余经，　　亦未为难。
</p>若佛灭后，　　于恶世中，　　能说此经，
</p>是则为难。　　假使有人，　　手把虚空，
</p>而以游行，　　亦未为难。　　于我灭后，
</p>若自书持，　　若使人书，　　是则为难。
</p>若以大地，　　置足甲上，　　升于梵天，
</p>亦未为难。　　佛灭度后，　　于恶世中，
</p>暂读此经，　　是则为难。　　假使劫烧，
</p>担负干草，　　入中不烧，　　亦未为难。
</p>我灭度后，　　若持此经、　　为一人说，
</p>是则为难。　　若持八万，　　四千法藏，
</p>十二部经，　　为人演说，　　令诸听者，
</p>得六神通，　　虽能如是，　　亦未为难。
</p>于我灭后，　　听受此经，　　问其义趣，
</p>是则为难。　　若人说法，　　令千万亿，
</p>无量无数，　　恒沙众生，　　得阿罗汉，
</p>具六神通，　　虽有是益，　　亦未为难。
</p>于我灭后，　　若能奉持，　　如斯经典，
</p>是则为难。　　我为佛道，　　于无量土，
</p>从始至今，　　广说诸经，　　而于其中，
</p>此经第一。　　若有能持，　　则持佛身。
</p>诸善男子！　　于我灭后，　　谁能受持、
</p>读诵此经，　　今于佛前、　　自说誓言。
</p>此经难持，　　若暂持者，　　我则欢喜，
</p>诸佛亦然。　　如是之人，　　诸佛所叹。
</p>是则勇猛，　　是则精进，　　是名持戒，
</p>行头陀者，　　则为疾得，　　无上佛道。
</p>能于来世，　　读持此经，　　是真佛子，
</p>住淳善地。　　佛灭度后，　　能解其义，
</p>是诸天人，　　世间之眼。　　于恐畏世，
</p>能须臾说，　　一切天人，　　皆应供养。’”
</div>
                    <div class="nav-bar"><a href="read_12.html" class="btn">← 上一章</a><a href="read_14.html" class="btn">下一章 →</a></div>
                </div>
            
    </div>
</body>
<script src="/js/book.js"></script>
</html>