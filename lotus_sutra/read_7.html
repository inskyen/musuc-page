<!DOCTYPE html>
<html lang="zh-CN">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>药草喻品第五 - 妙法莲华经 | ENTP.CN</title>
    
    <meta name="keywords" content="ENTP社区,ENTP.CN, MBTI, ENTP, entp人格,entp型人格,mbti entp ,辩论家, ENTP灵魂家族">
    <meta name="description" content="ENTP.CN是专为ENTP型人格（辩论家）打造的灵魂家族社区。提供MBTI深度解析、50部思想军火库书单、实时逻辑辩论与思维博弈。汇聚华语区最清醒的大脑，探索真理与可能性的边界。立即加入ENTP大本营">
    <meta name="author" content="ENTP.CN">
    <meta name="robots" content="index, follow">
    
    <link rel="icon" href="/favicon.svg" type="image/svg+xml">
    <link rel="stylesheet" href="/css/book.css"> 
</head>
<body>
    <div class="container">
        
                <div style="font-size:0.9rem; color:#aaa; margin-bottom:10px;">
                    <a href="../index.html">书架</a> / <a href="index.html">妙法莲华经</a> / 正文
                </div>
                <div class="reader-card">
                    <h2>药草喻品第五</h2>
                    <div class="content"></p>尔时世尊告摩诃迦叶及诸大弟子：“善哉，善哉！迦叶善说如来真实功德。诚如所言，如来复有无量无边阿僧祇功德，汝等若于无量亿劫说不能尽。迦叶！当知如来是诸法之王，若有所说皆不虚也。于一切法，以智方便而演说之，其所说法，皆悉到于一切智地。如来观知一切诸法之所归趣，亦知一切众生深心所行，通达无碍；又于诸法究尽明了，示诸众生一切智慧。
</p>“迦叶！譬如三千大千世界，山川溪谷土地所生卉木丛林及诸药草，种类若干，名色各异。密云弥布，遍覆三千大千世界，一时等澍，其泽普洽。卉木丛林及诸药草，小根小茎、小枝小叶，中根中茎、中枝中叶，大根大茎、大枝大叶，诸树大小，随上中下各有所受。一云所雨，称其种性而得生长华果敷实。虽一地所生，一雨所润，而诸草木，各有差别。
</p>“迦叶！当知如来亦复如是，出现于世，如大云起，以大音声、普遍世界天、人、阿修罗，如彼大云遍覆三千大千国土。于大众中、而唱是言：‘我是如来、应供、正遍知、明行足、善逝、世间解、无上士、调御丈夫、天人师、佛、世尊，未度者令度，未解者令解，未安者令安，未涅槃者令得涅槃，今世后世，如实知之。我是一切知者、一切见者、知道者、开道者、说道者，汝等天、人、阿修罗众，皆应到此，为听法故。’尔时无数千万亿种众生，来至佛所而听法。如来于时，观是众生诸根利钝、精进懈怠，随其所堪而为说法，种种无量，皆令欢喜，快得善利。是诸众生闻是法已，现世安隐，后生善处，以道受乐，亦得闻法。既闻法已，离诸障碍，于诸法中，任力所能，渐得入道。如彼大云，雨于一切卉木丛林及诸药草，如其种性，具足蒙润，各得生长。
</p>“如来说法，一相一味——所谓：解脱相、离相、灭相，究竟至于一切种智。其有众生闻如来法，若持读诵，如说修行，所得功德，不自觉知。所以者何？唯有如来知此众生种相体性，念何事、思何事、修何事，云何念、云何思、云何修，以何法念、以何法思、以何法修，以何法得何法。众生住于种种之地，唯有如来如实见之，明了无碍。如彼卉木丛林诸药草等，而不自知上中下性。如来知是一相一味之法——所谓：解脱相、离相、灭相——究竟涅槃常寂灭相，终归于空。佛知是已，观众生心欲而将护之，是故不即为说一切种智。
</p>“汝等，迦叶！甚为希有，能知如来随宜说法，能信能受。所以者何？诸佛世尊随宜说法，难解难知。”
</p>尔时世尊欲重宣此义，而说偈言：
</p>“破有法王，　　出现世间，　　随众生欲，
</p>种种说法。　　如来尊重，　　智慧深远，
</p>久默斯要，　　不务速说。　　有智若闻，
</p>则能信解；　　无智疑悔，　　则为永失。
</p>是故迦叶！　　随力为说，　　以种种缘，
</p>令得正见。　　迦叶当知！　　譬如大云，
</p>起于世间，　　遍覆一切；　　慧云含润，
</p>电光晃曜，　　雷声远震，　　令众悦豫。
</p>日光掩蔽，　　地上清凉，　　叆叇垂布、
</p>如可承揽。　　其雨普等，　　四方俱下，
</p>流澍无量，　　率土充洽。　　山川险谷、
</p>幽邃所生，　　卉木药草，　　大小诸树，
</p>百谷苗稼，　　甘蔗蒲萄，　　雨之所润，
</p>无不丰足，　　干地普洽，　　药木并茂。
</p>其云所出，　　一味之水，　　草木丛林，
</p>随分受润。　　一切诸树，　　上中下等，
</p>称其大小，　　各得生长，　　根茎枝叶，
</p>华果光色，　　一雨所及，　　皆得鲜泽。
</p>如其体相，　　性分大小，　　所润是一，
</p>而各滋茂。　　佛亦如是，　　出现于世，
</p>譬如大云，　　普覆一切。　　既出于世，
</p>为诸众生，　　分别演说，　　诸法之实。
</p>大圣世尊，　　于诸天人、　　一切众中，
</p>而宣是言：　　‘我为如来，　　两足之尊，
</p>出于世间，　　犹如大云，　　充润一切。
</p>枯槁众生，　　皆令离苦，　　得安隐乐——
</p>世间之乐，　　及涅槃乐。　　诸天人众，
</p>一心善听，　　皆应到此，　　觐无上尊。’
</p>我为世尊，　　无能及者，　　安隐众生，
</p>故现于世。　　为大众说，　　甘露净法，
</p>其法一味，　　解脱涅槃。　　以一妙音、
</p>演畅斯义，　　常为大乘，　　而作因缘。
</p>我观一切，　　普皆平等，　　无有彼此，
</p>爱憎之心。　　我无贪著，　　亦无限碍，
</p>恒为一切，　　平等说法。　　如为一人，
</p>众多亦然，　　常演说法，　　曾无他事。
</p>去来坐立，　　终不疲厌，　　充足世间，
</p>如雨普润。　　贵贱上下，　　持戒毁戒，
</p>威仪具足，　　及不具足，　　正见邪见，
</p>利根钝根，　　等雨法雨，　　而无懈倦。
</p>一切众生，　　闻我法者，　　随力所受，
</p>住于诸地。　　或处人天，　　转轮圣王，
</p>释梵诸王，　　是小药草。　　知无漏法，
</p>能得涅槃，　　起六神通，　　及得三明，
</p>独处山林，　　常行禅定，　　得缘觉证，
</p>是中药草。　　求世尊处，　　我当作佛，
</p>行精进定，　　是上药草。　　又诸佛子，
</p>专心佛道，　　常行慈悲，　　自知作佛，
</p>决定无疑，　　是名小树。　　安住神通，
</p>转不退轮，　　度无量亿、　　百千众生，
</p>如是菩萨，　　名为大树。　　佛平等说，
</p>如一味雨；　　随众生性，　　所受不同，
</p>如彼草木，　　所禀各异。　　佛以此喻，
</p>方便开示，　　种种言辞，　　演说一法，
</p>于佛智慧，　　如海一渧。　　我雨法雨，
</p>充满世间，　　一味之法，　　随力修行。
</p>如彼丛林，　　药草诸树，　　随其大小，
</p>渐增茂好。　　诸佛之法，　　常以一味，
</p>令诸世间，　　普得具足，　　渐次修行，
</p>皆得道果。　　声闻缘觉，　　处于山林，
</p>住最后身，　　闻法得果，　　是名药草，
</p>各得增长。　　若诸菩萨，　　智慧坚固，
</p>了达三界，　　求最上乘，　　是名小树，
</p>而得增长。　　复有住禅，　　得神通力，
</p>闻诸法空，　　心大欢喜，　　放无数光，
</p>度诸众生，　　是名大树，　　而得增长。
</p>如是迦叶！　　佛所说法，　　譬如大云，
</p>以一味雨，　　润于人华，　　各得成实。
</p>迦叶当知！　　以诸因缘、　　种种譬喻，
</p>开示佛道，　　是我方便，　　诸佛亦然。
</p>今为汝等，　　说最实事：　　‘诸声闻众，
</p>皆非灭度。　　汝等所行，　　是菩萨道，
</p>渐渐修学，　　悉当成佛。’”
</div>
                    <div class="nav-bar"><a href="read_6.html" class="btn">← 上一章</a><a href="read_8.html" class="btn">下一章 →</a></div>
                </div>
            
    </div>
</body>
<script src="/js/book.js"></script>
</html>