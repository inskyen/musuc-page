<!DOCTYPE html>
<html lang="zh-CN">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>妙法莲华经从地踊出品第十五 - 妙法莲华经 | ENTP.CN</title>
    
    <meta name="keywords" content="ENTP社区,ENTP.CN, MBTI, ENTP, entp人格,entp型人格,mbti entp ,辩论家, ENTP灵魂家族">
    <meta name="description" content="ENTP.CN是专为ENTP型人格（辩论家）打造的灵魂家族社区。提供MBTI深度解析、50部思想军火库书单、实时逻辑辩论与思维博弈。汇聚华语区最清醒的大脑，探索真理与可能性的边界。立即加入ENTP大本营">
    <meta name="author" content="ENTP.CN">
    <meta name="robots" content="index, follow">
    
    <link rel="icon" href="/favicon.svg" type="image/svg+xml">
    <link rel="stylesheet" href="/css/book.css"> 
</head>
<body>
    <div class="container">
        
                <div style="font-size:0.9rem; color:#aaa; margin-bottom:10px;">
                    <a href="../index.html">书架</a> / <a href="index.html">妙法莲华经</a> / 正文
                </div>
                <div class="reader-card">
                    <h2>妙法莲华经从地踊出品第十五</h2>
                    <div class="content"></p>尔时他方国土诸来菩萨摩诃萨，过八恒河沙数，于大众中起立，合掌作礼而白佛言：“世尊！若听我等，于佛灭后，在此娑婆世界，勤加精进，护持、读诵、书写、供养是经典者，当于此土而广说之。”
</p>尔时佛告诸菩萨摩诃萨众：“止，善男子！不须汝等护持此经。所以者何？我娑婆世界自有六万恒河沙等菩萨摩诃萨，一一菩萨各有六万恒河沙眷属，是诸人等，能于我灭后，护持、读诵、广说此经。”
</p>佛说是时，娑婆世界三千大千国土地皆震裂，而于其中，有无量千万亿菩萨摩诃萨同时踊出。是诸菩萨，身皆金色，三十二相，无量光明，先尽在此娑婆世界之下、此界虚空中住。是诸菩萨，闻释迦牟尼佛所说音声，从下发来。一一菩萨皆是大众唱导之首，各将六万恒河沙眷属；况将五万、四万、三万、二万、一万恒河沙等眷属者；况复乃至一恒河沙、半恒河沙、四分之一、乃至千万亿那由他分之一；况复千万亿那由他眷属；况复亿万眷属；况复千万、百万、乃至一万；况复一千、一百、乃至一十；况复将五、四、三、二、一弟子者；况复单己，乐远离行。如是等比，无量无边，算数譬喻所不能知。
</p>是诸菩萨从地出已，各诣虚空七宝妙塔多宝如来、释迦牟尼佛所。到已，向二世尊头面礼足，及至诸宝树下师子座上佛所，亦皆作礼，右绕三匝，合掌恭敬，以诸菩萨种种赞法而以赞叹，住在一面，欣乐瞻仰于二世尊。是诸菩萨摩诃萨，从初踊出，以诸菩萨种种赞法而赞于佛，如是时间，经五十小劫。是时释迦牟尼佛默然而坐，及诸四众亦皆默然五十小劫；佛神力故，令诸大众谓如半日。
</p>尔时四众，亦以佛神力故，见诸菩萨遍满无量百千万亿国土虚空。是菩萨众中有四导师：一名上行，二名无边行，三名净行，四名安立行。是四菩萨，于其众中最为上首唱导之师，在大众前，各共合掌，观释迦牟尼佛而问讯言：“世尊！少病、少恼，安乐行不？所应度者，受教易不？不令世尊生疲劳耶？”
</p>尔时四大菩萨而说偈言：
</p>“世尊安乐，　　少病少恼，　　教化众生，
</p>得无疲惓。　　又诸众生，　　受化易不？
</p>不令世尊，　　生疲劳耶？”
</p>尔时世尊，于菩萨大众中而作是言：“如是，如是！诸善男子！如来安乐，少病、少恼；诸众生等，易可化度，无有疲劳。所以者何？是诸众生，世世已来常受我化，亦于过去诸佛供养尊重，种诸善根。此诸众生，始见我身，闻我所说，即皆信受入如来慧；除先修习学小乘者。如是之人，我今亦令得闻是经，入于佛慧。”
</p>尔时诸大菩萨而说偈言：
</p>“善哉善哉！　　大雄世尊！　　诸众生等，
</p>易可化度。　　能问诸佛，　　甚深智慧，
</p>闻已信行，　　我等随喜。”
</p>于时世尊赞叹上首诸大菩萨：“善哉，善哉！善男子！汝等能于如来发随喜心。”
</p>尔时弥勒菩萨及八千恒河沙诸菩萨众，皆作是念：“我等从昔已来，不见不闻如是大菩萨摩诃萨众，从地踊出，住世尊前，合掌、供养，问讯如来。”
</p>时弥勒菩萨摩诃萨，知八千恒河沙诸菩萨等心之所念，并欲自决所疑，合掌向佛，以偈问曰：
</p>“无量千万亿，　　大众诸菩萨，
</p>昔所未曾见，　　愿两足尊说，
</p>是从何所来，　　以何因缘集？
</p>巨身大神通，　　智慧叵思议，
</p>其志念坚固，　　有大忍辱力，
</p>众生所乐见，　　为从何所来？
</p>一一诸菩萨，　　所将诸眷属，
</p>其数无有量，　　如恒河沙等。
</p>或有大菩萨，　　将六万恒沙，
</p>如是诸大众，　　一心求佛道。
</p>是诸大师等，　　六万恒河沙，
</p>俱来供养佛，　　及护持是经。
</p>将五万恒沙，　　其数过于是。
</p>四万及三万、　　二万至一万，
</p>一千一百等，　　乃至一恒沙、
</p>半及三四分，　　亿万分之一，
</p>千万那由他，　　万亿诸弟子，
</p>乃至于半亿，　　其数复过上。
</p>百万至一万，　　一千及一百，
</p>五十与一十，　　乃至三二一，
</p>单己无眷属，　　乐于独处者，
</p>俱来至佛所，　　其数转过上。
</p>如是诸大众，　　若人行筹数，
</p>过于恒沙劫，　　犹不能尽知。
</p>是诸大威德，　　精进菩萨众，
</p>谁为其说法，　　教化而成就？
</p>从谁初发心？　　称扬何佛法？
</p>受持行谁经？　　修习何佛道？
</p>如是诸菩萨，　　神通大智力，
</p>四方地震裂，　　皆从中踊出。
</p>世尊我昔来，　　未曾见是事，
</p>愿说其所从，　　国土之名号。
</p>我常游诸国，　　未曾见是众，
</p>我于此众中，　　乃不识一人，
</p>忽然从地出，　　愿说其因缘。
</p>今此之大会，　　无量百千亿，
</p>是诸菩萨等，　　皆欲知此事。
</p>是诸菩萨众，　　本末之因缘，
</p>无量德世尊，　　唯愿决众疑。”
</p>尔时释迦牟尼分身诸佛，从无量千万亿他方国土来者，在于八方诸宝树下，师子座上，结加趺坐。其佛侍者，各各见是菩萨大众，于三千大千世界四方，从地踊出，住于虚空。各白其佛言：“世尊！此诸无量无边阿僧祇菩萨大众，从何所来？”
</p>尔时诸佛各告侍者：“诸善男子！且待须臾，有菩萨摩诃萨，名曰弥勒——释迦牟尼佛之所授记，次后作佛——以问斯事，佛今答之，汝等自当因是得闻。”
</p>尔时释迦牟尼佛告弥勒菩萨：“善哉，善哉！阿逸多！乃能问佛如是大事。汝等当共一心，被精进铠，发坚固意，如来今欲显发宣示诸佛智慧、诸佛自在神通之力、诸佛师子奋迅之力、诸佛威猛大势之力。”
</p>尔时世尊欲重宣此义，而说偈言：
</p>“当精进一心，　　我欲说此事，
</p>勿得有疑悔，　　佛智叵思议。
</p>汝今出信力，　　住于忍善中，
</p>昔所未闻法，　　今皆当得闻。
</p>我今安慰汝，　　勿得怀疑惧，
</p>佛无不实语，　　智慧不可量。
</p>所得第一法，　　甚深叵分别，
</p>如是今当说，　　汝等一心听。”
</p>尔时世尊说此偈已，告弥勒菩萨：“我今于此大众，宣告汝等。阿逸多！是诸大菩萨摩诃萨，无量无数阿僧祇，从地踊出，汝等昔所未见者，我于是娑婆世界得阿耨多罗三藐三菩提已，教化示导是诸菩萨，调伏其心，令发道意。此诸菩萨，皆于是娑婆世界之下、此界虚空中住；于诸经典，读诵通利，思惟分别，正忆念。阿逸多！是诸善男子等，不乐在众多有所说；常乐静处，勤行精进未曾休息；亦不依止人天而住。常乐深智，无有障碍，亦常乐于诸佛之法，一心精进，求无上慧。”
</p>尔时世尊欲重宣此义，而说偈言：
</p>“阿逸汝当知！　　是诸大菩萨，
</p>从无数劫来，　　修习佛智慧，
</p>悉是我所化，　　令发大道心。
</p>此等是我子，　　依止是世界，
</p>常行头陀事，　　志乐于静处，
</p>舍大众愦闹，　　不乐多所说。
</p>如是诸子等，　　学习我道法，
</p>昼夜常精进，　　为求佛道故，
</p>在娑婆世界，　　下方空中住。
</p>志念力坚固，　　常勤求智慧，
</p>说种种妙法，　　其心无所畏。
</p>我于伽耶城，　　菩提树下坐，
</p>得成最正觉，　　转无上法轮。
</p>尔乃教化之，　　令初发道心，
</p>今皆住不退，　　悉当得成佛。
</p>我今说实语，　　汝等一心信，
</p>我从久远来，　　教化是等众。”
</p>尔时，弥勒菩萨摩诃萨及无数诸菩萨等，心生疑惑，怪未曾有，而作是念：“云何世尊于少时间、教化如是无量无边阿僧祇诸大菩萨，令住阿耨多罗三藐三菩提？”即白佛言：“世尊！如来为太子时，出于释宫，去伽耶城不远，坐于道场，得成阿耨多罗三藐三菩提。从是已来，始过四十余年。世尊！云何于此少时，大作佛事，以佛势力、以佛功德，教化如是无量大菩萨众，当成阿耨多罗三藐三菩提？
</p>“世尊！此大菩萨众，假使有人于千万亿劫数不能尽，不得其边。斯等久远已来，于无量无边诸佛所，殖诸善根，成就菩萨道，常修梵行。世尊！如此之事，世所难信。譬如有人，色美发黑，年二十五，指百岁人，言：‘是我子。’其百岁人，亦指年少，言：‘是我父，生育我等。’是事难信。佛亦如是，得道已来，其实未久，而此大众诸菩萨等，已于无量千万亿劫，为佛道故，勤行精进，善入出住无量百千万亿三昧，得大神通，久修梵行，善能次第习诸善法，巧于问答，人中之宝，一切世间甚为希有。今日世尊方云：‘得佛道时，初令发心，教化示导，令向阿耨多罗三藐三菩提。’世尊得佛未久，乃能作此大功德事。我等虽复信佛随宜所说，佛所出言未曾虚妄，佛所知者皆悉通达。然诸新发意菩萨，于佛灭后，若闻是语，或不信受，而起破法罪业因缘。唯然，世尊！愿为解说，除我等疑，及未来世诸善男子闻此事已，亦不生疑。”
</p>尔时弥勒菩萨欲重宣此义，而说偈言：
</p>“佛昔从释种，　　出家近伽耶，
</p>坐于菩提树，　　尔来尚未久。
</p>此诸佛子等，　　其数不可量，
</p>久已行佛道，　　住于神通力，
</p>善学菩萨道，　　不染世间法，
</p>如莲华在水，　　从地而踊出。
</p>皆起恭敬心，　　住于世尊前。
</p>是事难思议，　　云何而可信？
</p>佛得道甚近，　　所成就甚多，
</p>愿为除众疑，　　如实分别说。
</p>譬如少壮人，　　年始二十五，
</p>示人百岁子，　　发白而面皱，
</p>是等我所生；　　子亦说是父。
</p>父少而子老，　　举世所不信。
</p>世尊亦如是，　　得道来甚近。
</p>是诸菩萨等，　　志固无怯弱，
</p>从无量劫来，　　而行菩萨道，
</p>巧于难问答，　　其心无所畏，
</p>忍辱心决定，　　端正有威德，
</p>十方佛所赞。　　善能分别说，
</p>不乐在人众，　　常好在禅定，
</p>为求佛道故，　　于下空中住。
</p>我等从佛闻，　　于此事无疑，
</p>愿佛为未来，　　演说令开解。
</p>若有于此经，　　生疑不信者，
</p>即当堕恶道。　　愿今为解说，
</p>是无量菩萨，　　云何于少时，
</p>教化令发心，　　而住不退地？”
</div>
                    <div class="nav-bar"><a href="read_16.html" class="btn">← 上一章</a><a href="read_18.html" class="btn">下一章 →</a></div>
                </div>
            
    </div>
</body>
<script src="/js/book.js"></script>
</html>