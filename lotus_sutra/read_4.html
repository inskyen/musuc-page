<!DOCTYPE html>
<html lang="zh-CN">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>妙法莲华经方便品第二 - 妙法莲华经 | ENTP.CN</title>
    
    <meta name="keywords" content="ENTP社区,ENTP.CN, MBTI, ENTP, entp人格,entp型人格,mbti entp ,辩论家, ENTP灵魂家族">
    <meta name="description" content="ENTP.CN是专为ENTP型人格（辩论家）打造的灵魂家族社区。提供MBTI深度解析、50部思想军火库书单、实时逻辑辩论与思维博弈。汇聚华语区最清醒的大脑，探索真理与可能性的边界。立即加入ENTP大本营">
    <meta name="author" content="ENTP.CN">
    <meta name="robots" content="index, follow">
    
    <link rel="icon" href="/favicon.svg" type="image/svg+xml">
    <link rel="stylesheet" href="/css/book.css"> 
</head>
<body>
    <div class="container">
        
                <div style="font-size:0.9rem; color:#aaa; margin-bottom:10px;">
                    <a href="../index.html">书架</a> / <a href="index.html">妙法莲华经</a> / 正文
                </div>
                <div class="reader-card">
                    <h2>妙法莲华经方便品第二</h2>
                    <div class="content"></p>尔时，世尊从三昧安详而起，告舍利弗：“诸佛智慧甚深无量，其智慧门难解难入，一切声闻、辟支佛所不能知。所以者何？佛曾亲近百千万亿无数诸佛，尽行诸佛无量道法，勇猛精进名称普闻，成就甚深未曾有法，随宜所说意趣难解。舍利弗！吾从成佛已来，种种因缘，种种譬喻，广演言教无数方便，引导众生令离诸著。所以者何？如来方便知见波罗蜜皆已具足。舍利弗！如来知见，广大深远，无量无碍，力、无所畏、禅定、解脱三昧，深入无际，成就一切未曾有法。舍利弗！如来能种种分别，巧说诸法，言辞柔软，悦可众心。舍利弗！取要言之，无量无边未曾有法，佛悉成就。
</p>“止，舍利弗！不须复说。所以者何？佛所成就第一希有难解之法。唯佛与佛乃能究尽诸法实相，所谓诸法如是相，如是性，如是体，如是力，如是作，如是因，如是缘，如是果，如是报，如是本末究竟等。”
</p>尔时世尊欲重宣此义，而说偈言：
</p>“世雄不可量，　　诸天及世人，
</p>一切众生类，　　无能知佛者。
</p>佛力无所畏、　　解脱诸三昧，
</p>及佛诸余法，　　无能测量者。
</p>本从无数佛，　　具足行诸道，
</p>甚深微妙法，　　难见难可了。
</p>于无量亿劫，　　行此诸道已，
</p>道场得成果，　　我已悉知见。
</p>如是大果报，　　种种性相义，
</p>我及十方佛，　　乃能知是事。
</p>是法不可示，　　言辞相寂灭，
</p>诸余众生类，　　无有能得解，
</p>除诸菩萨众、　　信力坚固者。
</p>诸佛弟子众，　　曾供养诸佛，
</p>一切漏已尽，　　住是最后身，
</p>如是诸人等，　　其力所不堪。
</p>假使满世间，　　皆如舍利弗，
</p>尽思共度量，　　不能测佛智。
</p>正使满十方，　　皆如舍利弗，
</p>及余诸弟子，　　亦满十方刹，
</p>尽思共度量，　　亦复不能知。
</p>辟支佛利智，　　无漏最后身，
</p>亦满十方界，　　其数如竹林，
</p>斯等共一心，　　于亿无量劫，
</p>欲思佛实智，　　莫能知少分。
</p>新发意菩萨，　　供养无数佛，
</p>了达诸义趣，　　又能善说法，
</p>如稻麻竹苇，　　充满十方刹，
</p>一心以妙智，　　于恒河沙劫，
</p>咸皆共思量，　　不能知佛智。
</p>不退诸菩萨，　　其数如恒沙，
</p>一心共思求，　　亦复不能知。
</p>又告舍利弗：　　‘无漏不思议，
</p>甚深微妙法，　　我今已具得，
</p>唯我知是相，　　十方佛亦然。
</p>舍利弗当知，　　诸佛语无异，
</p>于佛所说法，　　当生大信力，
</p>世尊法久后，　　要当说真实。’
</p>告诸声闻众，　　及求缘觉乘：
</p>‘我令脱苦缚，　　逮得涅槃者。’
</p>佛以方便力，　　示以三乘教，
</p>众生处处著，　　引之令得出。”
</p>尔时大众中，有诸声闻漏尽阿罗汉，阿若憍陈如等千二百人，及发声闻、辟支佛心比丘、比丘尼、优婆塞、优婆夷，各作是念：“今者、世尊何故殷勤称叹方便而作是言：‘佛所得法甚深难解，有所言说意趣难知，一切声闻、辟支佛所不能及。’佛说一解脱义，我等亦得此法到于涅槃，而今不知是义所趣。”
</p>尔时舍利弗知四众心疑，自亦未了，而白佛言：“世尊！何因何缘殷勤称叹诸佛第一方便、甚深微妙、难解之法？我自昔来，未曾从佛闻如是说；今者四众咸皆有疑。唯愿世尊敷演斯事。世尊何故殷勤称叹甚深微妙难解之法？”
</p>尔时舍利弗欲重宣此义，而说偈言：
</p>“慧日大圣尊，　　久乃说是法，
</p>自说得如是，　　力无畏三昧、
</p>禅定解脱等，　　不可思议法。
</p>道场所得法，　　无能发问者；
</p>我意难可测，　　亦无能问者。
</p>无问而自说，　　称叹所行道，
</p>智慧甚微妙，　　诸佛之所得。
</p>无漏诸罗汉，　　及求涅槃者，
</p>今皆堕疑网，　　佛何故说是？
</p>其求缘觉者，　　比丘比丘尼，
</p>诸天龙鬼神，　　及乾闼婆等，
</p>相视怀犹豫，　　瞻仰两足尊，
</p>是事为云何，　　愿佛为解说。
</p>于诸声闻众，　　佛说我第一。
</p>我今自于智，　　疑惑不能了，
</p>为是究竟法？　　为是所行道？
</p>佛口所生子，　　合掌瞻仰待，
</p>愿出微妙音，　　时为如实说。
</p>诸天龙神等，　　其数如恒沙，
</p>求佛诸菩萨，　　大数有八万，
</p>又诸万亿国，　　转轮圣王至，
</p>合掌以敬心，　　欲闻具足道。”
</p>尔时佛告舍利弗：“止，止！不须复说。若说是事，一切世间诸天及人皆当惊疑。”
</p>舍利弗重白佛言：“世尊，唯愿说之，唯愿说之！所以者何？是会无数百千万亿阿僧祇众生，曾见诸佛，诸根猛利，智慧明了，闻佛所说，则能敬信。”
</p>尔时舍利弗欲重宣此义，而说偈言：
</p>“法王无上尊，　　唯说愿勿虑。
</p>是会无量众，　　有能敬信者。”
</p>佛复止舍利弗：“若说是事，一切世间天、人、阿修罗皆当惊疑，增上慢比丘将坠于大坑。”
</p>尔时世尊重说偈言：
</p>“止止不须说，　　我法妙难思。
</p>诸增上慢者，　　闻必不敬信。”
</p>尔时舍利弗重白佛言：“世尊！唯愿说之，唯愿说之！今此会中，如我等比百千万亿，世世已曾从佛受化。如此人等，必能敬信，长夜安隐，多所饶益。”
</p>尔时舍利弗欲重宣此义，而说偈言：
</p>“无上两足尊，　　愿说第一法，
</p>我为佛长子，　　唯垂分别说。
</p>是会无量众，　　能敬信此法，
</p>佛已曾世世，　　教化如是等，
</p>皆一心合掌，　　欲听受佛语。
</p>我等千二百，　　及余求佛者，
</p>愿为此众故，　　唯垂分别说。
</p>是等闻此法，　　则生大欢喜。”
</p>尔时世尊告舍利弗：“汝已殷勤三请，岂得不说。汝今谛听，善思念之，吾当为汝分别解说。”说此语时，会中有比丘、比丘尼、优婆塞、优婆夷五千人等，即从座起，礼佛而退。所以者何？此辈罪根深重及增上慢，未得谓得、未证谓证，有如此失，是以不住。世尊默然而不制止。
</p>尔时佛告舍利弗：“我今此众，无复枝叶，纯有贞实。舍利弗！如是增上慢人，退亦佳矣。汝今善听，当为汝说。”
</p>舍利弗言：“唯然，世尊！愿乐欲闻。”
</p>佛告舍利弗：“如是妙法，诸佛如来时乃说之，如优昙钵华，时一现耳。舍利弗！汝等当信佛之所说，言不虚妄。舍利弗！诸佛随宜说法，意趣难解。所以者何？我以无数方便，种种因缘、譬喻言辞，演说诸法。是法非思量分别之所能解，唯有诸佛乃能知之。所以者何？诸佛世尊唯以一大事因缘故出现于世。舍利弗！云何名诸佛世尊唯以一大事因缘故出现于世？诸佛世尊，欲令众生开佛知见，使得清净故，出现于世；欲示众生佛之知见故，出现于世；欲令众生悟佛知见故，出现于世；欲令众生入佛知见道故，出现于世。舍利弗！是为诸佛以一大事因缘故出现于世。”
</p>佛告舍利弗：“诸佛如来但教化菩萨，诸有所作，常为一事，唯以佛之知见示悟众生。舍利弗！如来但以一佛乘故，为众生说法，无有余乘，若二、若三。舍利弗！一切十方诸佛，法亦如是。
</p>“舍利弗！过去诸佛，以无量无数方便，种种因缘、譬喻言辞，而为众生演说诸法，是法皆为一佛乘故。是诸众生，从诸佛闻法，究竟皆得一切种智。
</p>“舍利弗！未来诸佛当出于世，亦以无量无数方便，种种因缘、譬喻言辞，而为众生演说诸法，是法皆为一佛乘故。是诸众生，从佛闻法，究竟皆得一切种智。
</p>“舍利弗！现在十方无量百千万亿佛土中，诸佛世尊多所饶益安乐众生，是诸佛亦以无量无数方便，种种因缘、譬喻言辞，而为众生演说诸法，是法皆为一佛乘故。是诸众生，从佛闻法，究竟皆得一切种智。
</p>“舍利弗！是诸佛但教化菩萨，欲以佛之知见示众生故，欲以佛之知见悟众生故，欲令众生入佛之知见故。
</p>“舍利弗！我今亦复如是，知诸众生有种种欲，深心所著，随其本性，以种种因缘、譬喻言辞，方便力而为说法。舍利弗！如此皆为得一佛乘、一切种智故。
</p>“舍利弗！十方世界中，尚无二乘，何况有三。舍利弗！诸佛出于五浊恶世，所谓劫浊、烦恼浊、众生浊、见浊、命浊。如是，舍利弗！劫浊乱时，众生垢重，悭贪嫉妒，成就诸不善根故，诸佛以方便力，于一佛乘分别说三。舍利弗！若我弟子，自谓阿罗汉、辟支佛者，不闻不知诸佛如来但教化菩萨事，此非佛弟子，非阿罗汉，非辟支佛。
</p>“又，舍利弗！是诸比丘、比丘尼，自谓已得阿罗汉，是最后身，究竟涅槃，便不复志求阿耨多罗三藐三菩提，当知此辈皆是增上慢人。所以者何。若有比丘、实得阿罗汉，若不信此法，无有是处。除佛灭度后，现前无佛。所以者何？佛灭度后，如是等经受持读诵解义者，是人难得。若遇余佛，于此法中便得决了。舍利弗！汝等当一心信解受持佛语。诸佛如来言无虚妄，无有余乘，唯一佛乘。”
</p>尔时世尊欲重宣此义，而说偈言：
</p>“比丘比丘尼，　　有怀增上慢，
</p>优婆塞我慢，　　优婆夷不信，
</p>如是四众等，　　其数有五千，
</p>不自见其过，　　于戒有缺漏，
</p>护惜其瑕疵。　　是小智已出，
</p>众中之糟糠，　　佛威德故去，
</p>斯人鲜福德，　　不堪受是法。
</p>此众无枝叶，　　唯有诸贞实。
</p>舍利弗善听！　　诸佛所得法，
</p>无量方便力，　　而为众生说。
</p>众生心所念，　　种种所行道，
</p>若干诸欲性，　　先世善恶业。
</p>佛悉知是已，　　以诸缘譬喻、
</p>言辞方便力，　　令一切欢喜。
</p>或说修多罗、　　伽陀及本事、　　本生未曾有，　　亦说于因缘、　　譬喻并祇夜、　　优波提舍经。
</p>钝根乐小法，　　贪著于生死，
</p>于诸无量佛，　　不行深妙道，
</p>众苦所恼乱，　　为是说涅槃。
</p>我设是方便，　　令得入佛慧，
</p>未曾说汝等，　　当得成佛道。
</p>所以未曾说，　　说时未至故，
</p>今正是其时，　　决定说大乘。
</p>我此九部法，　　随顺众生说，
</p>入大乘为本，　　以故说是经。
</p>有佛子心净，　　柔软亦利根，
</p>无量诸佛所，　　而行深妙道。
</p>为此诸佛子，　　说是大乘经，
</p>我记如是人，　　来世成佛道，
</p>以深心念佛，　　修持净戒故。
</p>此等闻得佛，　　大喜充遍身，
</p>佛知彼心行，　　故为说大乘。
</p>声闻若菩萨，　　闻我所说法，
</p>乃至于一偈，　　皆成佛无疑。
</p>十方佛土中，　　唯有一乘法，
</p>无二亦无三。　　除佛方便说。
</p>但以假名字，　　引导于众生，
</p>说佛智慧故，　　诸佛出于世。
</p>唯此一事实，　　余二则非真，
</p>终不以小乘，　　济度于众生。
</p>佛自住大乘，　　如其所得法，
</p>定慧力庄严，　　以此度众生。
</p>自证无上道，　　大乘平等法，
</p>若以小乘化，　　乃至于一人，
</p>我则堕悭贪，　　此事为不可。
</p>若人信归佛，　　如来不欺诳，
</p>亦无贪嫉意，　　断诸法中恶。
</p>故佛于十方，　　而独无所畏。
</p>我以相严身，　　光明照世间，
</p>无量众所尊，　　为说实相印。
</p>舍利弗当知，　　我本立誓愿，
</p>欲令一切众，　　如我等无异。
</p>如我昔所愿，　　今者已满足，
</p>化一切众生，　　皆令入佛道。
</p>若我遇众生，　　尽教以佛道，
</p>无智者错乱，　　迷惑不受教。
</p>我知此众生，　　未曾修善本，
</p>坚著于五欲，　　痴爱故生恼。
</p>以诸欲因缘，　　坠堕三恶道，
</p>轮回六趣中，　　备受诸苦毒，
</p>受胎之微形，　　世世常增长。
</p>薄德少福人，　　众苦所逼迫，
</p>入邪见稠林，　　若有若无等。
</p>依止此诸见，　　具足六十二，
</p>深著虚妄法，　　坚受不可舍，
</p>我慢自矜高，　　谄曲心不实，
</p>于千万亿劫，　　不闻佛名字，
</p>亦不闻正法，　　如是人难度。
</p>是故舍利弗！　　我为设方便，
</p>说诸尽苦道，　　示之以涅槃。
</p>我虽说涅槃，　　是亦非真灭，
</p>诸法从本来，　　常自寂灭相。
</p>佛子行道已，　　来世得作佛，
</p>我有方便力，　　开示三乘法。
</p>一切诸世尊，　　皆说一乘道，
</p>今此诸大众，　　皆应除疑惑，
</p>诸佛语无异，　　唯一无二乘。
</p>过去无数劫，　　无量灭度佛，
</p>百千万亿种，　　其数不可量。
</p>如是诸世尊，　　种种缘譬喻，
</p>无数方便力，　　演说诸法相。
</p>是诸世尊等，　　皆说一乘法，
</p>化无量众生，　　令入于佛道。
</p>又诸大圣主，　　知一切世间，
</p>天人群生类，　　深心之所欲，
</p>更以异方便，　　助显第一义。
</p>若有众生类，　　值诸过去佛，
</p>若闻法布施，　　或持戒忍辱、
</p>精进禅智等，　　种种修福慧。
</p>如是诸人等，　　皆已成佛道。
</p>诸佛灭度已，　　若人善软心，
</p>如是诸众生，　　皆已成佛道。
</p>诸佛灭度已，　　供养舍利者，
</p>起万亿种塔，　　金银及颇梨、
</p>车磲与马脑、　　玫瑰琉璃珠，
</p>清净广严饰，　　庄校于诸塔。
</p>或有起石庙，　　栴檀及沉水，
</p>木榓并余材，　　砖瓦泥土等。
</p>若于旷野中，　　积土成佛庙，
</p>乃至童子戏，　　聚沙为佛塔，
</p>如是诸人等，　　皆已成佛道。
</p>若人为佛故，　　建立诸形像，
</p>刻雕成众相，　　皆已成佛道。
</p>或以七宝成，　　鍮石赤白铜、
</p>白镴及铅锡，　　铁木及与泥，
</p>或以胶漆布，　　严饰作佛像，
</p>如是诸人等，　　皆已成佛道。
</p>彩画作佛像，　　百福庄严相，
</p>自作若使人，　　皆已成佛道。
</p>乃至童子戏，　　若草木及笔，
</p>或以指爪甲，　　而画作佛像，
</p>如是诸人等，　　渐渐积功德，
</p>具足大悲心，　　皆已成佛道。
</p>但化诸菩萨，　　度脱无量众。
</p>若人于塔庙、　　宝像及画像，
</p>以华香幡盖，　　敬心而供养。
</p>若使人作乐，　　击鼓吹角贝，
</p>箫笛琴箜篌、　　琵琶铙铜钹，
</p>如是众妙音，　　尽持以供养。
</p>或以欢喜心，　　歌呗颂佛德，
</p>乃至一小音，　　皆已成佛道。
</p>若人散乱心，　　乃至以一华，
</p>供养于画像，　　渐见无数佛。
</p>或有人礼拜，　　或复但合掌，
</p>乃至举一手，　　或复小低头，
</p>以此供养像，　　渐见无量佛。
</p>自成无上道，　　广度无数众，
</p>入无余涅槃，　　如薪尽火灭。
</p>若人散乱心，　　入于塔庙中，
</p>一称南无佛，　　皆已成佛道。
</p>于诸过去佛，　　在世或灭度，
</p>若有闻是法，　　皆已成佛道。
</p>未来诸世尊，　　其数无有量，
</p>是诸如来等，　　亦方便说法。
</p>一切诸如来，　　以无量方便，
</p>度脱诸众生，　　入佛无漏智，
</p>若有闻法者，　　无一不成佛。
</p>诸佛本誓愿，　　我所行佛道，
</p>普欲令众生，　　亦同得此道。
</p>未来世诸佛，　　虽说百千亿，
</p>无数诸法门，　　其实为一乘。
</p>诸佛两足尊，　　知法常无性，
</p>佛种从缘起，　　是故说一乘。
</p>是法住法位，　　世间相常住，
</p>于道场知已，　　导师方便说。
</p>天人所供养，　　现在十方佛，
</p>其数如恒沙，　　出现于世间，
</p>安隐众生故，　　亦说如是法。
</p>知第一寂灭，　　以方便力故，
</p>虽示种种道，　　其实为佛乘。
</p>知众生诸行，　　深心之所念，
</p>过去所习业，　　欲性精进力，
</p>及诸根利钝，　　以种种因缘、
</p>譬喻亦言辞，　　随应方便说。
</p>今我亦如是，　　安隐众生故，
</p>以种种法门，　　宣示于佛道。
</p>我以智慧力，　　知众生性欲，
</p>方便说诸法，　　皆令得欢喜。
</p>舍利弗当知！　　我以佛眼观，
</p>见六道众生，　　贫穷无福慧，
</p>入生死险道，　　相续苦不断，
</p>深著于五欲，　　如牦牛爱尾，
</p>以贪爱自蔽，　　盲瞑无所见。
</p>不求大势佛，　　及与断苦法，
</p>深入诸邪见，　　以苦欲舍苦，
</p>为是众生故，　　而起大悲心。
</p>我始坐道场，　　观树亦经行，
</p>于三七日中，　　思惟如是事，
</p>我所得智慧，　　微妙最第一。
</p>众生诸根钝，　　著乐痴所盲，
</p>如斯之等类，　　云何而可度？
</p>尔时诸梵王，　　及诸天帝释、
</p>护世四天王，　　及大自在天，
</p>并余诸天众，　　眷属百千万，
</p>恭敬合掌礼，　　请我转法轮。
</p>我即自思惟：　　‘若但赞佛乘，
</p>众生没在苦，　　不能信是法；
</p>破法不信故，　　坠于三恶道。
</p>我宁不说法，　　疾入于涅槃。
</p>寻念过去佛，　　所行方便力，
</p>我今所得道，　　亦应说三乘。’
</p>作是思惟时，　　十方佛皆现，
</p>梵音慰喻我：　　‘善哉释迦文！
</p>第一之导师，　　得是无上法，
</p>随诸一切佛，　　而用方便力。
</p>我等亦皆得，　　最妙第一法，
</p>为诸众生类、　　分别说三乘。
</p>少智乐小法，　　不自信作佛，
</p>是故以方便，　　分别说诸果。
</p>虽复说三乘，　　但为教菩萨。’
</p>舍利弗当知！　　我闻圣师子，
</p>深净微妙音，　　喜称南无佛。
</p>复作如是念：　　‘我出浊恶世，
</p>如诸佛所说，　　我亦随顺行。’
</p>思惟是事已，　　即趣波罗柰。
</p>诸法寂灭相，　　不可以言宣，
</p>以方便力故，　　为五比丘说。
</p>是名转法轮，　　便有涅槃音，
</p>及以阿罗汉，　　法僧差别名。
</p>从久远劫来，　　赞示涅槃法，
</p>生死苦永尽，　　我常如是说。
</p>舍利弗当知！　　我见佛子等，
</p>志求佛道者，　　无量千万亿，
</p>咸以恭敬心，　　皆来至佛所，
</p>曾从诸佛闻，　　方便所说法。
</p>我即作是念：　　‘如来所以出，
</p>为说佛慧故，　　今正是其时。’
</p>舍利弗当知！　　钝根小智人、
</p>著相憍慢者，　　不能信是法。
</p>今我喜无畏，　　于诸菩萨中，
</p>正直舍方便，　　但说无上道。
</p>菩萨闻是法，　　疑网皆已除，
</p>千二百罗汉，　　悉亦当作佛。
</p>如三世诸佛，　　说法之仪式，
</p>我今亦如是，　　说无分别法。
</p>诸佛兴出世，　　悬远值遇难，
</p>正使出于世，　　说是法复难。
</p>无量无数劫，　　闻是法亦难，
</p>能听是法者，　　斯人亦复难。
</p>譬如优昙花，　　一切皆爱乐，
</p>天人所希有，　　时时乃一出。
</p>闻法欢喜赞，　　乃至发一言，
</p>则为已供养，　　一切三世佛，
</p>是人甚希有，　　过于优昙花。
</p>汝等勿有疑，　　我为诸法王，
</p>普告诸大众，　　但以一乘道，
</p>教化诸菩萨，　　无声闻弟子。
</p>汝等舍利弗，　　声闻及菩萨，
</p>当知是妙法，　　诸佛之秘要。
</p>以五浊恶世，　　但乐著诸欲，
</p>如是等众生，　　终不求佛道。
</p>当来世恶人，　　闻佛说一乘，
</p>迷惑不信受，　　破法堕恶道。
</p>有惭愧清净，　　志求佛道者，
</p>当为如是等，　　广赞一乘道。
</p>舍利弗当知！　　诸佛法如是，
</p>以万亿方便，　　随宜而说法，
</p>其不习学者，　　不能晓了此。
</p>汝等既已知，　　诸佛世之师，
</p>随宜方便事，　　无复诸疑惑，
</p>心生大欢喜，　　自知当作佛。”
</p>后秦龟兹国三藏法师鸠摩罗什奉　诏译
</div>
                    <div class="nav-bar"><a href="read_3.html" class="btn">← 上一章</a><a href="read_5.html" class="btn">下一章 →</a></div>
                </div>
            
    </div>
</body>
<script src="/js/book.js"></script>
</html>