<!DOCTYPE html>
<html lang="zh-CN">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>五百弟子受记品第八 - 妙法莲华经 | ENTP.CN</title>
    
    <meta name="keywords" content="ENTP社区,ENTP.CN, MBTI, ENTP, entp人格,entp型人格,mbti entp ,辩论家, ENTP灵魂家族">
    <meta name="description" content="ENTP.CN是专为ENTP型人格（辩论家）打造的灵魂家族社区。提供MBTI深度解析、50部思想军火库书单、实时逻辑辩论与思维博弈。汇聚华语区最清醒的大脑，探索真理与可能性的边界。立即加入ENTP大本营">
    <meta name="author" content="ENTP.CN">
    <meta name="robots" content="index, follow">
    
    <link rel="icon" href="/favicon.svg" type="image/svg+xml">
    <link rel="stylesheet" href="/css/book.css"> 
</head>
<body>
    <div class="container">
        
                <div style="font-size:0.9rem; color:#aaa; margin-bottom:10px;">
                    <a href="../index.html">书架</a> / <a href="index.html">妙法莲华经</a> / 正文
                </div>
                <div class="reader-card">
                    <h2>五百弟子受记品第八</h2>
                    <div class="content"></p>尔时富楼那弥多罗尼子，从佛闻是智慧方便随宜说法，又闻授诸大弟子阿耨多罗三藐三菩提记，复闻宿世因缘之事，复闻诸佛有大自在神通之力，得未曾有，心净踊跃。即从座起，到于佛前，头面礼足，却住一面，瞻仰尊颜目不暂舍，而作是念：“世尊甚奇特，所为希有！随顺世间若干种性，以方便知见而为说法，拔出众生处处贪著。我等于佛功德，言不能宣，唯佛世尊能知我等深心本愿。”
</p>尔时佛告诸比丘：“汝等见是富楼那弥多罗尼子不？我常称其于说法人中最为第一，亦常叹其种种功德，精勤护持助宣我法，能于四众示教利喜，具足解释佛之正法，而大饶益同梵行者。自舍如来，无能尽其言论之辩。汝等勿谓富楼那但能护持助宣我法，亦于过去九十亿诸佛所，护持助宣佛之正法，于彼说法人中亦最第一。又于诸佛所说空法，明了通达，得四无碍智，常能审谛清净说法，无有疑惑，具足菩萨神通之力。随其寿命，常修梵行，彼佛世人咸皆谓之实是声闻；而富楼那以斯方便，饶益无量百千众生，又化无量阿僧祇人，令立阿耨多罗三藐三菩提。为净佛土故，常作佛事，教化众生。
</p>“诸比丘！富楼那亦于七佛说法人中而得第一，今于我所说法人中亦为第一，于贤劫中当来诸佛，说法人中亦复第一，而皆护持助宣佛法。亦于未来，护持助宣无量无边诸佛之法，教化饶益无量众生，令立阿耨多罗三藐三菩提。为净佛土故，常勤精进教化众生，渐渐具足菩萨之道。过无量阿僧祇劫，当于此土，得阿耨多罗三藐三菩提，号曰法明如来、应供、正遍知、明行足、善逝、世间解、无上士、调御丈夫、天人师、佛、世尊。其佛以恒河沙等三千大千世界为一佛土，七宝为地，地平如掌，无有山陵溪涧沟壑，七宝台观充满其中，诸天宫殿近处虚空，人天交接，两得相见。无诸恶道，亦无女人，一切众生，皆以化生，无有淫欲。得大神通，身出光明，飞行自在，志念坚固，精进智慧，普皆金色，三十二相而自庄严。其国众生，常以二食：一者、法喜食，二者、禅悦食。有无量阿僧祇千万亿那由他诸菩萨众，得大神通、四无碍智，善能教化众生之类。其声闻众，算数校计所不能知，皆得具足六通、三明及八解脱。其佛国土有如是等无量功德庄严成就。劫名宝明，国名善净。其佛寿命无量阿僧祇劫，法住甚久。佛灭度后，起七宝塔遍满其国。”
</p>尔时世尊欲重宣此义，而说偈言：
</p>“诸比丘谛听！　　佛子所行道，
</p>善学方便故，　　不可得思议。
</p>知众乐小法，　　而畏于大智，
</p>是故诸菩萨，　　作声闻缘觉，
</p>以无数方便，　　化诸众生类。
</p>自说是声闻，　　去佛道甚远，
</p>度脱无量众，　　皆悉得成就，
</p>虽小欲懈怠，　　渐当令作佛。
</p>内秘菩萨行，　　外现是声闻，
</p>少欲厌生死，　　实自净佛土。
</p>示众有三毒，　　又现邪见相，
</p>我弟子如是，　　方便度众生。
</p>若我具足说，　　种种现化事，
</p>众生闻是者，　　心则怀疑惑。
</p>今此富楼那，　　于昔千亿佛，
</p>勤修所行道，　　宣护诸佛法。
</p>为求无上慧，　　而于诸佛所，
</p>现居弟子上，　　多闻有智慧。
</p>所说无所畏，　　能令众欢喜，
</p>未曾有疲惓，　　而以助佛事。
</p>已度大神通，　　具四无碍智，
</p>知诸根利钝，　　常说清净法。
</p>演畅如是义，　　教诸千亿众，
</p>令住大乘法，　　而自净佛土。
</p>未来亦供养，　　无量无数佛，
</p>护助宣正法，　　亦自净佛土。
</p>常以诸方便，　　说法无所畏，
</p>度不可计众，　　成就一切智。
</p>供养诸如来，　　护持法宝藏，
</p>其后得成佛，　　号名曰法明。
</p>其国名善净，　　七宝所合成，
</p>劫名为宝明。　　菩萨众甚多，
</p>其数无量亿，　　皆度大神通，
</p>威德力具足，　　充满其国土。
</p>声闻亦无数，　　三明八解脱，
</p>得四无碍智，　　以是等为僧。
</p>其国诸众生，　　淫欲皆已断，
</p>纯一变化生，　　具相庄严身。
</p>法喜禅悦食，　　更无余食想。
</p>无有诸女人，　　亦无诸恶道。
</p>富楼那比丘，　　功德悉成满，
</p>当得斯净土，　　贤圣众甚多。
</p>如是无量事，　　我今但略说。”
</p>尔时千二百阿罗汉，心自在者，作是念：“我等欢喜，得未曾有。若世尊各见授记，如余大弟子者，不亦快乎！”
</p>佛知此等心之所念，告摩诃迦叶：“是千二百阿罗汉，我今当现前次第与授阿耨多罗三藐三菩提记。于此众中，我大弟子憍陈如比丘，当供养六万二千亿佛，然后得成为佛，号曰普明如来、应供、正遍知、明行足、善逝、世间解、无上士、调御丈夫、天人师、佛、世尊。其五百阿罗汉：优楼频螺迦叶、伽耶迦叶、那提迦叶、迦留陀夷、优陀夷、阿[少/兔]楼驮、离婆多、劫宾那、薄拘罗、周陀、莎伽陀等，皆当得阿耨多罗三藐三菩提，尽同一号，名曰普明。”
</p>尔时世尊欲重宣此义，而说偈言：
</p>“憍陈如比丘，　　当见无量佛，
</p>过阿僧祇劫，　　乃成等正觉。
</p>常放大光明，　　具足诸神通，
</p>名闻遍十方，　　一切之所敬，
</p>常说无上道，　　故号为普明。
</p>其国土清净，　　菩萨皆勇猛，
</p>咸升妙楼阁，　　游诸十方国，
</p>以无上供具，　　奉献于诸佛。
</p>作是供养已，　　心怀大欢喜，
</p>须臾还本国，　　有如是神力。
</p>佛寿六万劫，　　正法住倍寿，
</p>像法复倍是，　　法灭天人忧。
</p>其五百比丘，　　次第当作佛，
</p>同号曰普明，　　转次而授记。
</p>我灭度之后，　　某甲当作佛，
</p>其所化世间，　　亦如我今日。
</p>国土之严净，　　及诸神通力，
</p>菩萨声闻众，　　正法及像法，
</p>寿命劫多少，　　皆如上所说。
</p>迦叶汝已知，　　五百自在者，
</p>余诸声闻众，　　亦当复如是。
</p>其不在此会，　　汝当为宣说。”
</p>尔时五百阿罗汉于佛前得受记已，欢喜踊跃，即从座起，到于佛前，头面礼足，悔过自责：“世尊！我等常作是念，自谓已得究竟灭度，今乃知之，如无智者。所以者何？我等应得如来智慧，而便自以小智为足。
</p>“世尊！譬如有人至亲友家，醉酒而卧。是时亲友官事当行，以无价宝珠系其衣里，与之而去。其人醉卧，都不觉知。起已游行，到于他国。为衣食故，勤力求索，甚大艰难；若少有所得，便以为足。于后亲友会遇见之，而作是言：‘咄哉，丈夫！何为衣食乃至如是。我昔欲令汝得安乐、五欲自恣，于某年日月，以无价宝珠系汝衣里。今故现在，而汝不知。勤苦忧恼，以求自活，甚为痴也。汝今可以此宝贸易所须，常可如意，无所乏短。’
</p>“佛亦如是，为菩萨时，教化我等，令发一切智心。而寻废忘，不知不觉。既得阿罗汉道，自谓灭度，资生艰难，得少为足。一切智愿，犹在不失。今者世尊觉悟我等，作如是言：‘诸比丘！汝等所得，非究竟灭。我久令汝等种佛善根，以方便故，示涅槃相，而汝谓为实得灭度。’
</p>“世尊！我今乃知实是菩萨，得受阿耨多罗三藐三菩提记。以是因缘，甚大欢喜，得未曾有。”
</p>尔时阿若憍陈如等，欲重宣此义，而说偈言：
</p>“我等闻无上，　　安隐授记声，
</p>欢喜未曾有，　　礼无量智佛。
</p>今于世尊前，　　自悔诸过咎，
</p>于无量佛宝，　　得少涅槃分，
</p>如无智愚人，　　便自以为足。
</p>譬如贫穷人，　　往至亲友家，
</p>其家甚大富，　　具设诸肴膳，
</p>以无价宝珠，　　系著内衣里，
</p>默与而舍去，　　时卧不觉知。
</p>是人既已起，　　游行诣他国，
</p>求衣食自济，　　资生甚艰难，
</p>得少便为足，　　更不愿好者。
</p>不觉内衣里，　　有无价宝珠。
</p>与珠之亲友，　　后见此贫人，
</p>苦切责之已，　　示以所系珠。
</p>贫人见此珠，　　其心大欢喜，
</p>富有诸财物，　　五欲而自恣。
</p>我等亦如是，　　世尊于长夜，
</p>常愍见教化，　　令种无上愿。
</p>我等无智故，　　不觉亦不知，
</p>得少涅槃分，　　自足不求余。
</p>今佛觉悟我，　　言非实灭度，
</p>得佛无上慧，　　尔乃为真灭。
</p>我今从佛闻，　　授记庄严事，
</p>及转次受决，　　身心遍欢喜。”
</div>
                    <div class="nav-bar"><a href="read_9.html" class="btn">← 上一章</a><a href="read_11.html" class="btn">下一章 →</a></div>
                </div>
            
    </div>
</body>
<script src="/js/book.js"></script>
</html>