<!DOCTYPE html>
<html lang="zh-CN">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>妙法莲华经常不轻菩萨品第二十 - 妙法莲华经 | ENTP.CN</title>
    
    <meta name="keywords" content="ENTP社区,ENTP.CN, MBTI, ENTP, entp人格,entp型人格,mbti entp ,辩论家, ENTP灵魂家族">
    <meta name="description" content="ENTP.CN是专为ENTP型人格（辩论家）打造的灵魂家族社区。提供MBTI深度解析、50部思想军火库书单、实时逻辑辩论与思维博弈。汇聚华语区最清醒的大脑，探索真理与可能性的边界。立即加入ENTP大本营">
    <meta name="author" content="ENTP.CN">
    <meta name="robots" content="index, follow">
    
    <link rel="icon" href="/favicon.svg" type="image/svg+xml">
    <link rel="stylesheet" href="/css/book.css"> 
</head>
<body>
    <div class="container">
        
                <div style="font-size:0.9rem; color:#aaa; margin-bottom:10px;">
                    <a href="../index.html">书架</a> / <a href="index.html">妙法莲华经</a> / 正文
                </div>
                <div class="reader-card">
                    <h2>妙法莲华经常不轻菩萨品第二十</h2>
                    <div class="content"></p>尔时，佛告得大势菩萨摩诃萨：“汝今当知！若比丘、比丘尼、优婆塞、优婆夷持法花经者，若有恶口、骂詈、诽谤，获大罪报，如前所说；其所得功德，如向所说，眼、耳、鼻、舌、身、意清净。
</p>“得大势！乃往古昔，过无量无边不可思议阿僧祇劫，有佛名威音王如来、应供、正遍知、明行足、善逝、世间解、无上士、调御丈夫、天人师、佛、世尊。劫名离衰，国名大成。其威音王佛，于彼世中，为天、人、阿修罗说法，为求声闻者，说应四谛法，度生老病死，究竟涅槃；为求辟支佛者，说应十二因缘法；为诸菩萨，因阿耨多罗三藐三菩提，说应六波罗蜜法，究竟佛慧。
</p>“得大势！是威音王佛，寿四十万亿那由他恒河沙劫；正法住世劫数，如一阎浮提微尘；像法住世劫数，如四天下微尘。其佛饶益众生已，然后灭度。正法、像法灭尽之后，于此国土复有佛出，亦号威音王如来、应供、正遍知、明行足、善逝、世间解、无上士、调御丈夫、天人师、佛、世尊。如是次第有二万亿佛，皆同一号。
</p>“最初威音王如来既已灭度，正法灭后，于像法中，增上慢比丘有大势力。尔时有一菩萨比丘名常不轻。得大势！以何因缘名常不轻？是比丘，凡有所见——若比丘、比丘尼、优婆塞、优婆夷——皆悉礼拜赞叹而作是言：‘我深敬汝等，不敢轻慢。所以者何？汝等皆行菩萨道，当得作佛。’而是比丘，不专读诵经典，但行礼拜，乃至远见四众，亦复故往礼拜赞叹而作是言：‘我不敢轻于汝等，汝等皆当作佛。’四众之中，有生嗔恚、心不净者，恶口骂詈言：‘是无智比丘从何所来？自言：“我不轻汝。”而与我等授记，当得作佛。我等不用如是虚妄授记。’如此经历多年，常被骂詈，不生嗔恚，常作是言：‘汝当作佛。’说是语时，众人或以杖木瓦石而打掷之，避走远住，犹高声唱言：‘我不敢轻于汝等，汝等皆当作佛。’以其常作是语故，增上慢比丘、比丘尼、优婆塞、优婆夷，号之为常不轻。是比丘临欲终时，于虚空中，具闻威音王佛先所说法华经二十千万亿偈，悉能受持，即得如上眼根清净、耳鼻舌身意根清净。得是六根清净已，更增寿命二百万亿那由他岁，广为人说是法华经。于时增上慢四众——比丘、比丘尼、优婆塞、优婆夷——轻贱是人，为作不轻名者，见其得大神通力、乐说辩力、大善寂力，闻其所说，皆信伏随从。是菩萨复化千万亿众，令住阿耨多罗三藐三菩提。命终之后，得值二千亿佛，皆号日月灯明，于其法中，说是法华经。以是因缘，复值二千亿佛，同号云自在灯王，于此诸佛法中，受持读诵，为诸四众说此经典故，得是常眼清净，耳、鼻、舌、身、意诸根清净，于四众中说法，心无所畏。
</p>“得大势！是常不轻菩萨摩诃萨，供养如是若干诸佛，恭敬、尊重、赞叹、种诸善根，于后复值千万亿佛，亦于诸佛法中说是经典，功德成就，当得作佛。
</p>“得大势！于意云何？尔时常不轻菩萨岂异人乎？则我身是。若我于宿世不受持读诵此经、为他人说者，不能疾得阿耨多罗三藐三菩提。我于先佛所，受持读诵此经、为人说故，疾得阿耨多罗三藐三菩提。
</p>“得大势！彼时四众——比丘、比丘尼、优婆塞、优婆夷——以嗔恚意轻贱我故，二百亿劫常不值佛、不闻法、不见僧，千劫于阿鼻地狱受大苦恼。毕是罪已，复遇常不轻菩萨，教化阿耨多罗三藐三菩提。
</p>“得大势，于汝意云何？尔时四众常轻是菩萨者，岂异人乎？今此会中跋陀婆罗等五百菩萨、师子月等五百比丘、尼思佛等五百优婆塞，皆于阿耨多罗三藐三菩提不退转者是。
</p>“得大势！当知是法华经，大饶益诸菩萨摩诃萨，能令至于阿耨多罗三藐三菩提。是故诸菩萨摩诃萨，于如来灭后，常应受持、读诵、解说、书写是经。”
</p>尔时世尊欲重宣此义，而说偈言：
</p>“过去有佛，　　号威音王，　　神智无量，
</p>将导一切，　　天人龙神，　　所共供养。
</p>是佛灭后，　　法欲尽时，　　有一菩萨，
</p>名常不轻。　　时诸四众，　　计著于法。
</p>不轻菩萨，　　往到其所，　　而语之言：
</p>‘我不轻汝，　　汝等行道，　　皆当作佛。’
</p>诸人闻已，　　轻毁骂詈；　　不轻菩萨，
</p>能忍受之。　　其罪毕已，　　临命终时，
</p>得闻此经，　　六根清净。　　神通力故，
</p>增益寿命，　　复为诸人，　　广说是经。
</p>诸著法众，　　皆蒙菩萨，　　教化成就，
</p>令住佛道。　　不轻命终，　　值无数佛，
</p>说是经故，　　得无量福，　　渐具功德，
</p>疾成佛道。　　彼时不轻，　　则我身是。
</p>时四部众，　　著法之者，　　闻不轻言：
</p>‘汝当作佛。’　　以是因缘，　　值无数佛。
</p>此会菩萨，　　五百之众，　　并及四部，
</p>清信士女，　　今于我前，　　听法者是。
</p>我于前世，　　劝是诸人，　　听受斯经，
</p>第一之法。　　开示教人，　　令住涅槃，
</p>世世受持，　　如是经典。　　亿亿万劫，
</p>至不可议，　　时乃得闻，　　是法华经。
</p>亿亿万劫，　　至不可议，　　诸佛世尊、
</p>时说是经。　　是故行者，　　于佛灭后，
</p>闻如是经，　　勿生疑惑。　　应当一心、
</p>广说此经，　　世世值佛，　　疾成佛道。”
</div>
                    <div class="nav-bar"><a href="read_21.html" class="btn">← 上一章</a><a href="read_23.html" class="btn">下一章 →</a></div>
                </div>
            
    </div>
</body>
<script src="/js/book.js"></script>
</html>