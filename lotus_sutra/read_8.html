<!DOCTYPE html>
<html lang="zh-CN">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>妙法莲华经授记品第六 - 妙法莲华经 | ENTP.CN</title>
    
    <meta name="keywords" content="ENTP社区,ENTP.CN, MBTI, ENTP, entp人格,entp型人格,mbti entp ,辩论家, ENTP灵魂家族">
    <meta name="description" content="ENTP.CN是专为ENTP型人格（辩论家）打造的灵魂家族社区。提供MBTI深度解析、50部思想军火库书单、实时逻辑辩论与思维博弈。汇聚华语区最清醒的大脑，探索真理与可能性的边界。立即加入ENTP大本营">
    <meta name="author" content="ENTP.CN">
    <meta name="robots" content="index, follow">
    
    <link rel="icon" href="/favicon.svg" type="image/svg+xml">
    <link rel="stylesheet" href="/css/book.css"> 
</head>
<body>
    <div class="container">
        
                <div style="font-size:0.9rem; color:#aaa; margin-bottom:10px;">
                    <a href="../index.html">书架</a> / <a href="index.html">妙法莲华经</a> / 正文
                </div>
                <div class="reader-card">
                    <h2>妙法莲华经授记品第六</h2>
                    <div class="content"></p>尔时世尊说是偈已，告诸大众，唱如是言：“我此弟子摩诃迦叶，于未来世，当得奉觐三百万亿诸佛世尊，供养恭敬，尊重赞叹，广宣诸佛无量大法。于最后身，得成为佛，名曰光明如来、应供、正遍知、明行足、善逝、世间解、无上士、调御丈夫、天人师、佛、世尊。国名光德，劫名大庄严。佛寿十二小劫，正法住世二十小劫，像法亦住二十小劫。国界严饰，无诸秽恶、瓦砾荆棘、便利不净。其土平正，无有高下、坑坎堆阜。琉璃为地，宝树行列，黄金为绳，以界道侧，散诸宝华，周遍清净。其国菩萨无量千亿，诸声闻众亦复无数，无有魔事，虽有魔及魔民，皆护佛法。”
</p>尔时世尊欲重宣此义，而说偈言：
</p>“告诸比丘：　　‘我以佛眼，　　见是迦叶，
</p>于未来世，　　过无数劫，　　当得作佛。
</p>而于来世，　　供养奉觐，　　三百万亿，
</p>诸佛世尊。　　为佛智慧，　　净修梵行。
</p>供养最上，　　二足尊已，　　修习一切，
</p>无上之慧。　　于最后身，　　得成为佛。
</p>其土清净，　　琉璃为地，　　多诸宝树，
</p>行列道侧，　　金绳界道，　　见者欢喜。
</p>常出好香，　　散众名华，　　种种奇妙，
</p>以为庄严。　　其地平正，　　无有丘坑。
</p>诸菩萨众，　　不可称计，　　其心调柔，
</p>逮大神通，　　奉持诸佛，　　大乘经典。
</p>诸声闻众，　　无漏后身，　　法王之子，
</p>亦不可计，　　乃以天眼，　　不能数知。
</p>其佛当寿，　　十二小劫；　　正法住世，
</p>二十小劫；　　像法亦住，　　二十小劫。
</p>光明世尊，　　其事如是。’”
</p>尔时大目犍连、须菩提、摩诃迦栴延等，皆悉悚栗，一心合掌，瞻仰尊颜，目不暂舍，即共同声而说偈言：
</p>“大雄猛世尊，　　诸释之法王，
</p>哀愍我等故，　　而赐佛音声。
</p>若知我深心，　　见为授记者，
</p>如以甘露洒，　　除热得清凉。
</p>如从饥国来，　　忽遇大王膳，
</p>心犹怀疑惧，　　未敢即便食；
</p>若复得王教，　　然后乃敢食。
</p>我等亦如是，　　每惟小乘过，
</p>不知当云何，　　得佛无上慧。
</p>虽闻佛音声，　　言我等作佛，
</p>心尚怀忧惧，　　如未敢便食；
</p>若蒙佛授记，　　尔乃快安乐。
</p>大雄猛世尊，　　常欲安世间，
</p>愿赐我等记，　　如饥须教食。”
</p>尔时世尊知诸大弟子心之所念，告诸比丘：“是须菩提，于当来世，奉觐三百万亿那由他佛，供养恭敬，尊重赞叹，常修梵行，具菩萨道。于最后身、得成为佛，号曰名相如来、应供、正遍知、明行足、善逝、世间解、无上士、调御丈夫、天人师、佛、世尊。劫名有宝。国名宝生。其土平正，颇梨为地，宝树庄严，无诸丘坑、沙砾、荆棘、便利之秽，宝华覆地，周遍清净。其土人民，皆处宝台、珍妙楼阁。声闻弟子，无量无边，算数譬喻所不能知。诸菩萨众，无数千万亿那由他。佛寿十二小劫，正法住世二十小劫，像法亦住二十小劫。其佛常处虚空为众说法，度脱无量菩萨及声闻众。”尔时世尊欲重宣此义，而说偈言：
</p>“诸比丘众，　　今告汝等，　　皆当一心，
</p>听我所说：　　我大弟子，　　须菩提者，
</p>当得作佛，　　号曰名相。　　当供无数，
</p>万亿诸佛，　　随佛所行，　　渐具大道。
</p>最后身得，　　三十二相，　　端正姝妙，
</p>犹如宝山。　　其佛国土，　　严净第一，
</p>众生见者，　　无不爱乐，　　佛于其中，
</p>度无量众。　　其佛法中，　　多诸菩萨，
</p>皆悉利根，　　转不退轮，　　彼国常以，
</p>菩萨庄严。　　诸声闻众，　　不可称数，
</p>皆得三明，　　具六神通，　　住八解脱，
</p>有大威德。　　其佛说法，　　现于无量，
</p>神通变化，　　不可思议。　　诸天人民，
</p>数如恒沙，　　皆共合掌，　　听受佛语。
</p>其佛当寿，　　十二小劫，　　正法住世，
</p>二十小劫，　　像法亦住，　　二十小劫。”
</p>尔时世尊复告诸比丘众：“我今语汝，是大迦旃延，于当来世，以诸供具，供养奉事八千亿佛，恭敬尊重。诸佛灭后，各起塔庙，高千由旬，纵广正等五百由旬，皆以金、银、琉璃、车磲，马瑙、真珠、玫瑰、七宝合成，众华、璎珞、涂香、末香、烧香、缯盖、幢幡，供养塔庙。过是已后，当复供养二万亿佛，亦复如是。供养是诸佛已，具菩萨道，当得作佛。号曰阎浮那提金光如来、应供、正遍知、明行足、善逝、世间解、无上士、调御丈夫、天人师、佛、世尊。其土平正，颇梨为地，宝树庄严，黄金为绳以界道侧，妙华覆地，周遍清净，见者欢喜。无四恶道——地狱、饿鬼、畜生、阿修罗道，多有天、人、诸声闻众及诸菩萨，无量万亿庄严其国。佛寿十二小劫，正法住世二十小劫，像法亦住二十小劫。”
</p>尔时世尊欲重宣此义，而说偈言：
</p>“诸比丘众、　　皆一心听，　　如我所说，
</p>真实无异。　　是迦栴延，　　当以种种，
</p>妙好供具，　　供养诸佛。　　诸佛灭后，
</p>起七宝塔，　　亦以华香，　　供养舍利。
</p>其最后身，　　得佛智慧，　　成等正觉。
</p>国土清净，　　度脱无量，　　万亿众生，
</p>皆为十方，　　之所供养。　　佛之光明，
</p>无能胜者。　　其佛号曰，　　阎浮金光。
</p>菩萨声闻，　　断一切有，　　无量无数，
</p>庄严其国。”
</p>尔时世尊复告大众：“我今语汝，是大目犍连，当以种种供具供养八千诸佛，恭敬尊重。诸佛灭后，各起塔庙，高千由旬，纵广正等五百由旬，皆以金、银、琉璃、车磲、马瑙、真珠、玫瑰、七宝合成，众华、璎珞、涂香、末香、烧香、缯盖、幢幡，以用供养。过是已后，当复供养二百万亿诸佛，亦复如是。当得成佛，号曰多摩罗跋栴檀香如来、应供、正遍知、明行足、善逝、世间解、无上士、调御丈夫、天人师、佛、世尊。劫名喜满，国名意乐。其土平正，颇梨为地，宝树庄严，散真珠华，周遍清净，见者欢喜。多诸天、人、菩萨、声闻，其数无量。佛寿二十四小劫，正法住世四十小劫，像法亦住四十小劫。”
</p>尔时世尊欲重宣此义，而说偈言：
</p>“我此弟子、　　大目犍连，　　舍是身已，
</p>得见八千，　　二百万亿，　　诸佛世尊。
</p>为佛道故，　　供养恭敬，　　于诸佛所，
</p>常修梵行，　　于无量劫，　　奉持佛法。
</p>诸佛灭后，　　起七宝塔，　　长表金刹，
</p>华香伎乐，　　而以供养，　　诸佛塔庙。
</p>渐渐具足，　　菩萨道已，　　于意乐国，
</p>而得作佛。　　号多摩罗，　　栴檀之香。
</p>其佛寿命，　　二十四劫，　　常为天人，
</p>演说佛道。　　声闻无量，　　如恒河沙，
</p>三明六通，　　有大威德。　　菩萨无数，
</p>志固精进，　　于佛智慧，　　皆不退转。
</p>佛灭度后，　　正法当住，　　四十小劫，
</p>像法亦尔。　　我诸弟子，　　威德具足，
</p>其数五百，　　皆当授记。　　于未来世、
</p>咸得成佛。　　我及汝等，　　宿世因缘，
</p>吾今当说，　　汝等善听。”
</div>
                    <div class="nav-bar"><a href="read_7.html" class="btn">← 上一章</a><a href="read_9.html" class="btn">下一章 →</a></div>
                </div>
            
    </div>
</body>
<script src="/js/book.js"></script>
</html>