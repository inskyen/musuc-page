<!DOCTYPE html>
<html lang="zh-CN">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>譬喻品第三 - 妙法莲华经 | ENTP.CN</title>
    
    <meta name="keywords" content="ENTP社区,ENTP.CN, MBTI, ENTP, entp人格,entp型人格,mbti entp ,辩论家, ENTP灵魂家族">
    <meta name="description" content="ENTP.CN是专为ENTP型人格（辩论家）打造的灵魂家族社区。提供MBTI深度解析、50部思想军火库书单、实时逻辑辩论与思维博弈。汇聚华语区最清醒的大脑，探索真理与可能性的边界。立即加入ENTP大本营">
    <meta name="author" content="ENTP.CN">
    <meta name="robots" content="index, follow">
    
    <link rel="icon" href="/favicon.svg" type="image/svg+xml">
    <link rel="stylesheet" href="/css/book.css"> 
</head>
<body>
    <div class="container">
        
                <div style="font-size:0.9rem; color:#aaa; margin-bottom:10px;">
                    <a href="../index.html">书架</a> / <a href="index.html">妙法莲华经</a> / 正文
                </div>
                <div class="reader-card">
                    <h2>譬喻品第三</h2>
                    <div class="content"></p>尔时舍利弗踊跃欢喜，即起合掌，瞻仰尊颜而白佛言：“今从世尊闻此法音，心怀勇跃，得未曾有。所以者何？我昔从佛闻如是法，见诸菩萨授记作佛，而我等不豫斯事，甚自感伤，失于如来无量知见。世尊！我常独处山林树下，若坐若行，每作是念：‘我等同入法性，云何如来以小乘法而见济度？是我等咎，非世尊也。所以者何？若我等待说所因成就阿耨多罗三藐三菩提者，必以大乘而得度脱。然我等不解方便随宜所说，初闻佛法，遇便信受、思惟、取证。’世尊！我从昔来，终日竟夜每自克责，而今从佛闻所未闻未曾有法，断诸疑悔，身意泰然，快得安隐。今日乃知真是佛子，从佛口生，从法化生，得佛法分。”
</p>尔时舍利弗欲重宣此义，而说偈言：
</p>“我闻是法音，　　得所未曾有，
</p>心怀大欢喜，　　疑网皆已除。
</p>昔来蒙佛教，　　不失于大乘，
</p>佛音甚希有，　　能除众生恼，
</p>我已得漏尽，　　闻亦除忧恼。
</p>我处于山谷，　　或在树林下，
</p>若坐若经行，　　常思惟是事，
</p>呜呼深自责，　　云何而自欺？
</p>我等亦佛子，　　同入无漏法，
</p>不能于未来，　　演说无上道。
</p>金色三十二，　　十力诸解脱，
</p>同共一法中，　　而不得此事；
</p>八十种妙好，　　十八不共法，
</p>如是等功德，　　而我皆已失。
</p>我独经行时，　　见佛在大众，
</p>名闻满十方，　　广饶益众生。
</p>自惟失此利，　　我为自欺诳。
</p>我常于日夜，　　每思惟是事，
</p>欲以问世尊，　　为失为不失？
</p>我常见世尊，　　称赞诸菩萨，
</p>以是于日夜，　　筹量如此事。
</p>今闻佛音声，　　随宜而说法，
</p>无漏难思议，　　令众至道场。
</p>我本著邪见，　　为诸梵志师，
</p>世尊知我心，　　拔邪说涅槃。
</p>我悉除邪见，　　于空法得证，
</p>尔时心自谓，　　得至于灭度；
</p>而今乃自觉，　　非是实灭度。
</p>若得作佛时，　　具三十二相，
</p>天人夜叉众，　　龙神等恭敬，
</p>是时乃可谓，　　永尽灭无余。
</p>佛于大众中，　　说我当作佛，
</p>闻如是法音，　　疑悔悉已除。
</p>初闻佛所说，　　心中大惊疑，
</p>将非魔作佛，　　恼乱我心耶？
</p>佛以种种缘、　　譬喻巧言说，
</p>其心安如海，　　我闻疑网断。
</p>佛说过去世，　　无量灭度佛，
</p>安住方便中，　　亦皆说是法。
</p>现在未来佛，　　其数无有量，
</p>亦以诸方便，　　演说如是法。
</p>如今者世尊，　　从生及出家、
</p>得道转法轮，　　亦以方便说。
</p>世尊说实道，　　波旬无此事，
</p>以是我定知，　　非是魔作佛。
</p>我堕疑网故，　　谓是魔所为，
</p>闻佛柔软音，　　深远甚微妙，
</p>演畅清净法。　　我心大欢喜，
</p>疑悔永已尽，　　安住实智中。
</p>我定当作佛，　　为天人所敬，
</p>转无上法轮，　　教化诸菩萨。”
</p>尔时佛告舍利弗：“吾今于天、人、沙门、婆罗门、等大众中说，我昔曾于二万亿佛所，为无上道故，常教化汝，汝亦长夜随我受学。我以方便引导汝故，生我法中。舍利弗！我昔教汝志愿佛道，汝今悉忘，而便自谓已得灭度。我今还欲令汝忆念本愿所行道故，为诸声闻说是大乘经，名妙法莲华，教菩萨法、佛所护念。
</p>“舍利弗！汝于未来世，过无量无边不可思议劫，供养若干千万亿佛，奉持正法，具足菩萨所行之道，当得作佛，号曰华光如来、应供、正遍知、明行足、善逝世间解、无上士、调御丈夫、天人师、佛、世尊。国名离垢，其土平正，清净严饰，安隐丰乐，天人炽盛。琉璃为地，有八交道，黄金为绳以界其侧。其傍各有七宝行树，常有华果。华光如来亦以三乘教化众生。
</p>“舍利弗！彼佛出时，虽非恶世，以本愿故，说三乘法。其劫名大宝庄严。何故名曰大宝庄严？其国中以菩萨为大宝故。彼诸菩萨，无量无边，不可思议，算数譬喻所不能及，非佛智力无能知者。若欲行时，宝华承足。此诸菩萨，非初发意，皆久殖德本，于无量百千万亿佛所净修梵行，恒为诸佛之所称叹。常修佛慧，具大神通，善知一切诸法之门，质直无伪，志念坚固。如是菩萨，充满其国。
</p>“舍利弗！华光佛寿十二小劫，除为王子未作佛时。其国人民，寿八小劫。华光如来过十二小劫，授坚满菩萨阿耨多罗三藐三菩提记。告诸比丘：‘是坚满菩萨次当作佛，号曰华足安行、多陀阿伽度、阿罗诃、三藐三佛陀，其佛国土，亦复如是。’
</p>“舍利弗！是华光佛灭度之后，正法住世三十二小劫，像法住世亦三十二小劫。”
</p>尔时世尊欲重宣此义，而说偈言：
</p>“舍利弗来世，　　成佛普智尊，
</p>号名曰华光，　　当度无量众。
</p>供养无数佛，　　具足菩萨行，
</p>十力等功德，　　证于无上道。
</p>过无量劫已，　　劫名大宝严，
</p>世界名离垢，　　清净无瑕秽。
</p>以琉璃为地，　　金绳界其道，
</p>七宝杂色树，　　常有华果实。
</p>彼国诸菩萨，　　志念常坚固，
</p>神通波罗蜜，　　皆已悉具足。
</p>于无数佛所，　　善学菩萨道，
</p>如是等大士，　　华光佛所化。
</p>佛为王子时，　　弃国舍世荣，
</p>于最末后身，　　出家成佛道。
</p>华光佛住世，　　寿十二小劫，
</p>其国人民众，　　寿命八小劫。
</p>佛灭度之后，　　正法住于世，
</p>三十二小劫，　　广度诸众生。
</p>正法灭尽已，　　像法三十二，
</p>舍利广流布，　　天人普供养。
</p>华光佛所为，　　其事皆如是，
</p>其两足圣尊，　　最胜无伦匹。
</p>彼即是汝身，　　宜应自欣庆。”
</p>尔时四部众，比丘、比丘尼、优婆塞、优婆夷，天、龙、夜叉、乾闼婆、阿修罗、迦楼罗、紧那罗、摩睺罗伽等大众，见舍利弗于佛前受阿耨多罗三藐三菩提记，心大欢喜，踊跃无量，各各脱身所著上衣、以供养佛。释提桓因、梵天王等，与无数天子，亦以天妙衣、天曼陀罗华、摩诃曼陀罗华等，供养于佛——所散天衣，住虚空中，而自回转；诸天伎乐百千万种，于虚空中一时俱作，雨众天华——而作是言：“佛昔于波罗奈初转法轮，今乃复转无上最大法轮。”
</p>尔时诸天子欲重宣此义，而说偈言：
</p>“昔于波罗奈，　　转四谛法轮，
</p>分别说诸法，　　五众之生灭。
</p>今复转最妙，　　无上大法轮，
</p>是法甚深奥，　　少有能信者。
</p>我等从昔来，　　数闻世尊说，
</p>未曾闻如是，　　深妙之上法。
</p>世尊说是法，　　我等皆随喜。
</p>大智舍利弗，　　今得受尊记，
</p>我等亦如是，　　必当得作佛。
</p>于一切世间，　　最尊无有上，
</p>佛道叵思议，　　方便随宜说。
</p>我所有福业，　　今世若过世，
</p>及见佛功德，　　尽回向佛道。”
</p>尔时舍利弗白佛言：“世尊！我今无复疑悔，亲于佛前得受阿耨多罗三藐三菩提记。是诸千二百心自在者，昔住学地，佛常教化言：‘我法能离生老病死，究竟涅槃。’是学无学人，亦各自以离我见及有无见等谓得涅槃；而今于世尊前闻所未闻，皆堕疑惑。善哉，世尊！愿为四众说其因缘，令离疑悔。”
</p>尔时佛告舍利弗：“我先不言：‘诸佛世尊以种种因缘、譬喻言辞方便说法，皆为阿耨多罗三藐三菩提耶？’是诸所说，皆为化菩萨故。然，舍利弗！今当复以譬喻更明此义，诸有智者以譬喻得解。
</p>“舍利弗！若国邑聚落，有大长者，其年衰迈，财富无量，多有田宅及诸僮仆。其家广大，唯有一门，多诸人众，一百、二百乃至五百人，止住其中。堂阁朽故，墙壁隤落，柱根腐败，梁栋倾危，周匝俱时歘然火起，焚烧舍宅。长者诸子，若十、二十，或至三十，在此宅中。长者见是大火从四面起，即大惊怖，而作是念：‘我虽能于此所烧之门安隐得出，而诸子等，于火宅内乐著嬉戏，不觉不知、不惊不怖，火来逼身，苦痛切己，心不厌患，无求出意。’
</p>“舍利弗！是长者作是思惟：‘我身手有力，当以衣裓、若以机案，从舍出之。’复更思惟：‘是舍唯有一门，而复狭小。诸子幼稚，未有所识，恋著戏处，或当堕落，为火所烧。我当为说怖畏之事，此舍已烧，宜时疾出，无令为火之所烧害。’作是念已，如所思惟，具告诸子，汝等速出。父虽怜愍、善言诱喻，而诸子等乐著嬉戏，不肯信受，不惊不畏，了无出心；亦复不知何者是火？何者为舍？云何为失？但东西走戏，视父而已。
</p>“尔时长者即作是念：‘此舍已为大火所烧，我及诸子若不时出，必为所焚。我今当设方便，令诸子等得免斯害。’父知诸子先心各有所好种种珍玩奇异之物，情必乐著，而告之言：‘汝等所可玩好，希有难得，汝若不取，后必忧悔。如此种种羊车、鹿车、牛车，今在门外，可以游戏。汝等于此火宅、宜速出来，随汝所欲，皆当与汝。’尔时诸子闻父所说珍玩之物，适其愿故，心各勇锐，互相推排，竞共驰走，争出火宅。是时长者见诸子等安隐得出，皆于四衢道中露地而坐，无复障碍，其心泰然，欢喜踊跃。时诸子等各白父言：‘父先所许玩好之具，羊车、鹿车、牛车，愿时赐与。’
</p>“舍利弗！尔时长者各赐诸子等一大车，其车高广，众宝庄校，周匝栏楯，四面悬铃；又于其上张设幰盖，亦以珍奇杂宝而严饰之，宝绳绞络，垂诸华缨，重敷綩綖，安置丹枕。驾以白牛，肤色充洁，形体姝好，有大筋力，行步平正，其疾如风；又多仆从而侍卫之。所以者何？是大长者财富无量，种种诸藏悉皆充溢，而作是念：‘我财物无极，不应以下劣小车与诸子等。今此幼童，皆是吾子，爱无偏党。我有如是七宝大车，其数无量，应当等心各各与之，不宜差别。所以者何？以我此物，周给一国犹尚不匮，何况诸子！’是时诸子各乘大车，得未曾有，非本所望。
</p>“舍利弗！于汝意云何，是长者等与诸子珍宝大车，宁有虚妄不？”
</p>舍利弗言：“不也，世尊！是长者但令诸子得免火难，全其躯命，非为虚妄。何以故？若全身命，便为已得玩好之具，况复方便于彼火宅而拔济之。世尊！若是长者，乃至不与最小一车，犹不虚妄。何以故？是长者先作是意：‘我以方便令子得出。’以是因缘，无虚妄也。何况长者自知财富无量，欲饶益诸子，等与大车。”
</p>佛告舍利弗：“善哉，善哉！如汝所言。舍利弗！如来亦复如是，则为一切世间之父。于诸怖畏、衰恼、忧患、无明闇蔽，永尽无余，而悉成就无量知见、力、无所畏，有大神力及智慧力，具足方便、智慧波罗蜜，大慈大悲，常无懈惓，恒求善事，利益一切，而生三界朽故火宅，为度众生生老病死、忧悲、苦恼、愚痴、闇蔽、三毒之火，教化令得阿耨多罗三藐三菩提。见诸众生为生老病死、忧悲苦恼之所烧煮，亦以五欲财利故，受种种苦；又以贪著追求故，现受众苦，后受地狱、畜生、饿鬼之苦；若生天上，及在人间，贫穷困苦、爱别离苦、怨憎会苦，如是等种种诸苦。众生没在其中，欢喜游戏，不觉不知、不惊不怖，亦不生厌，不求解脱。于此三界火宅东西驰走，虽遭大苦，不以为患。
</p>“舍利弗！佛见此已，便作是念：‘我为众生之父，应拔其苦难，与无量无边佛智慧乐，令其游戏。’
</p>“舍利弗！如来复作是念：‘若我但以神力及智慧力，舍于方便，为诸众生赞如来知见、力无所畏者，众生不能以是得度。所以者何？是诸众生，未免生老病死、忧悲苦恼，而为三界火宅所烧；何由能解佛之智慧？’
</p>“舍利弗！如彼长者，虽复身手有力而不用之，但以殷勤方便勉济诸子火宅之难，然后各与珍宝大车。如来亦复如是，虽有力、无所畏而不用之，但以智慧方便，于三界火宅拔济众生，为说三乘——声闻、辟支佛、佛乘，而作是言：‘汝等莫得乐住三界火宅，勿贪粗弊色声香味触也。若贪著生爱，则为所烧。汝速出三界，当得三乘——声闻、辟支佛、佛乘。我今为汝保任此事，终不虚也。汝等但当勤修精进。’如来以是方便诱进众生，复作是言：‘汝等当知此三乘法，皆是圣所称叹，自在无系，无所依求。乘是三乘，以无漏根、力、觉、道、禅定、解脱、三昧等而自娱乐，便得无量安隐快乐。’
</p>“舍利弗！若有众生，内有智性，从佛世尊闻法信受，殷勤精进，欲速出三界，自求涅槃，是名声闻乘，如彼诸子为求羊车出于火宅；若有众生，从佛世尊闻法信受，殷勤精进，求自然慧，乐独善寂，深知诸法因缘，是名辟支佛乘，如彼诸子为求鹿车出于火宅；若有众生，从佛世尊闻法信受，勤修精进，求一切智、佛智、自然智、无师智，如来知见、力、无所畏，愍念、安乐无量众生，利益天人，度脱一切，是名大乘，菩萨求此乘故，名为摩诃萨，如彼诸子为求牛车、出于火宅。
</p>“舍利弗！如彼长者，见诸子等安隐得出火宅，到无畏处，自惟财富无量，等以大车而赐诸子。如来亦复如是，为一切众生之父，若见无量亿千众生，以佛教门出三界苦，怖畏险道，得涅槃乐。
</p>“如来尔时便作是念：‘我有无量无边智慧、力、无畏等诸佛法藏，是诸众生皆是我子，等与大乘，不令有人独得灭度，皆以如来灭度而灭度之。’是诸众生脱三界者，悉与诸佛禅定、解脱等娱乐之具，皆是一相、一种，圣所称叹，能生净妙第一之乐。
</p>“舍利弗！如彼长者，初以三车诱引诸子，然后但与大车，宝物庄严，安隐第一；然彼长者无虚妄之咎。如来亦复如是，无有虚妄，初说三乘引导众生，然后但以大乘而度脱之。何以故？如来有无量智慧、力、无所畏诸法之藏，能与一切众生大乘之法，但不尽能受。
</p>“舍利弗！以是因缘，当知诸佛方便力故，于一佛乘分别说三。”
</p>佛欲重宣此义，而说偈言：
</p>“譬如长者，　　有一大宅，　　其宅久故，
</p>而复顿弊，　　堂舍高危，　　柱根摧朽，
</p>梁栋倾斜，　　基陛隤毁，　　墙壁圮坼，
</p>泥涂褫落，　　覆苫乱坠，　　椽梠差脱，
</p>周障屈曲，　　杂秽充遍。　　有五百人，
</p>止住其中。　　鸱枭雕鹫、　　乌鹊鸠鸽、
</p>蚖蛇蝮蝎、　　蜈蚣蚰蜒、　　守宫百足、
</p>狖狸鼷鼠，　　诸恶虫辈，　　交横驰走。
</p>屎尿臭处，　　不净流溢，　　蜣螂诸虫，
</p>而集其上。　　狐狼野干，　　咀嚼践蹋，
</p>[齒*齊]啮死尸、　　骨肉狼藉。　　由是群狗，
</p>竞来搏撮，　　饥羸慞惶，　　处处求食。
</p>斗诤[齒*查]掣，　　嘊喍[口*睪]吠，　　其舍恐怖，
</p>变状如是。　　处处皆有，　　魑魅魍魉、
</p>夜叉恶鬼，　　食啖人肉。　　毒虫之属，
</p>诸恶禽兽，　　孚乳产生，　　各自藏护。
</p>夜叉竞来，　　争取食之，　　食之既饱，
</p>恶心转炽，　　斗诤之声，　　甚可怖畏。
</p>鸠槃荼鬼，　　蹲踞土埵，　　或时离地，
</p>一尺二尺，　　往返游行，　　纵逸嬉戏，
</p>捉狗两足，　　扑令失声，　　以脚加颈，
</p>怖狗自乐。　　复有诸鬼，　　其身长大，
</p>裸形黑瘦，　　常住其中，　　发大恶声，
</p>叫呼求食。　　复有诸鬼，　　其咽如针。
</p>复有诸鬼，　　首如牛头，　　或食人肉，
</p>或复啖狗，　　头发蓬乱，　　残害凶险，
</p>饥渴所逼，　　叫唤驰走。　　夜叉饿鬼，
</p>诸恶鸟兽，　　饥急四向，　　窥看窗牖。
</p>如是诸难，　　恐畏无量。　　是朽故宅，
</p>属于一人。　　其人近出，　　未久之间，
</p>于后舍宅，　　忽然火起，　　四面一时，
</p>其炎俱炽。　　栋梁椽柱，　　爆声震裂，
</p>摧折堕落，　　墙壁崩倒。　　诸鬼神等，
</p>扬声大叫。　　雕鹫诸鸟、　　鸠槃荼等，
</p>周章惶怖，　　不能自出。　　恶兽毒虫，
</p>藏窜孔穴。　　毗舍阇鬼，　　亦住其中，
</p>薄福德故，　　为火所逼，　　共相残害，
</p>饮血啖肉。　　野干之属，　　并已前死，
</p>诸大恶兽，　　竞来食啖，　　臭烟熢勃
</p>四面充塞。　　蜈蚣蚰蜒、　　毒蛇之类，
</p>为火所烧，　　争走出穴，　　鸠槃荼鬼、
</p>随取而食。　　又诸饿鬼，　　头上火燃，
</p>饥渴热恼，　　周章闷走。　　其宅如是，
</p>甚可怖畏，　　毒害火灾，　　众难非一。
</p>是时宅主，　　在门外立，　　闻有人言：
</p>‘汝诸子等，　　先因游戏，　　来入此宅，
</p>稚小无知，　　欢娱乐著。’　　长者闻已，
</p>惊入火宅，　　方宜救济，　　令无烧害。
</p>告喻诸子，　　说众患难，　　恶鬼毒虫，
</p>灾火蔓延，　　众苦次第，　　相续不绝。
</p>毒蛇蚖蝮，　　及诸夜叉、　　鸠槃茶鬼，
</p>野干狐狗、　　雕鹫鸱枭，　　百足之属，
</p>饥渴恼急，　　甚可怖畏。　　此苦难处，
</p>况复大火。　　诸子无知，　　虽闻父诲，
</p>犹故乐著，　　嬉戏不已。　　是时长者，
</p>而作是念：　　‘诸子如此，　　益我愁恼。
</p>今此舍宅，　　无一可乐，　　而诸子等，
</p>耽湎嬉戏，　　不受我教，　　将为火害。’
</p>即便思惟，　　设诸方便，　　告诸子等：
</p>‘我有种种，　　珍玩之具，　　妙宝好车，
</p>羊车鹿车、　　大牛之车，　　今在门外。
</p>汝等出来，　　吾为汝等，　　造作此车，
</p>随意所乐，　　可以游戏。’　　诸子闻说，
</p>如此诸车，　　即时奔竞，　　驰走而出，
</p>到于空地，　　离诸苦难。　　长者见子，
</p>得出火宅，　　住于四衢。　　坐师子座，
</p>而自庆言：　　‘我今快乐！　　此诸子等，
</p>生育甚难，　　愚小无知，　　而入险宅。
</p>多诸毒虫，　　魑魅可畏，　　大火猛炎，
</p>四面俱起。　　而此诸子，　　贪乐嬉戏。
</p>我已救之，　　令得脱难。　　是故诸人，
</p>我今快乐。’　　尔时诸子，　　知父安坐，
</p>皆诣父所，　　而白父言：　　‘愿赐我等，
</p>三种宝车。　　如前所许：　　“诸子出来，
</p>当以三车，　　随汝所欲。”　　今正是时，
</p>唯垂给与。’　　长者大富，　　库藏众多，
</p>金银琉璃、　　车磲马脑，　　以众宝物，
</p>造诸大车。　　庄校严饰，　　周匝栏楯，
</p>四面悬铃，　　金绳交络。　　真珠罗网，
</p>张施其上，　　金华诸璎，　　处处垂下，
</p>众彩杂饰，　　周匝围绕，　　柔软缯纩，
</p>以为茵蓐。　　上妙细[疊*毛]，　　价直千亿，
</p>鲜白净洁，　　以覆其上。　　有大白牛，
</p>肥壮多力，　　形体姝好，　　以驾宝车。
</p>多诸傧从，　　而侍卫之。　　以是妙车，
</p>等赐诸子。　　诸子是时，　　欢喜踊跃，
</p>乘是宝车，　　游于四方，　　嬉戏快乐，
</p>自在无碍。　　告舍利弗：　　‘我亦如是，
</p>众圣中尊，　　世间之父。　　一切众生，
</p>皆是吾子，　　深著世乐，　　无有慧心。
</p>三界无安，　　犹如火宅，　　众苦充满，
</p>甚可怖畏。　　常有生老、　　病死忧患，
</p>如是等火，　　炽然不息。　　如来已离，
</p>三界火宅，　　寂然闲居，　　安处林野。
</p>今此三界，　　皆是我有，　　其中众生，
</p>悉是吾子。　　而今此处，　　多诸患难，
</p>唯我一人，　　能为救护。　　虽复教诏，
</p>而不信受，　　于诸欲染，　　贪著深故。
</p>以是方便，　　为说三乘，　　令诸众生，
</p>知三界苦，　　开示演说，　　出世间道。
</p>是诸子等，　　若心决定，　　具足三明，
</p>及六神通，　　有得缘觉、　　不退菩萨。
</p>汝舍利弗！　　我为众生，　　以此譬喻，
</p>说一佛乘。　　汝等若能，　　信受是语，
</p>一切皆当，　　成得佛道。　　是乘微妙、
</p>清净第一，　　于诸世间，　　为无有上，
</p>佛所悦可。　　一切众生，　　所应称赞、
</p>供养礼拜。　　无量亿千，　　诸力解脱、
</p>禅定智慧，　　及佛余法，　　得如是乘。
</p>令诸子等，　　日夜劫数，　　常得游戏，
</p>与诸菩萨，　　及声闻众，　　乘此宝乘，
</p>直至道场。　　以是因缘，　　十方谛求，
</p>更无余乘，　　除佛方便。’　　告舍利弗：
</p>‘汝诸人等，　　皆是吾子，　　我则是父。
</p>汝等累劫，　　众苦所烧，　　我皆济拔，
</p>令出三界。　　我虽先说：　　“汝等灭度。”
</p>但尽生死，　　而实不灭；　　今所应作，
</p>唯佛智慧。　　若有菩萨，　　于是众中，
</p>能一心听，　　诸佛实法。　　诸佛世尊，
</p>虽以方便；　　所化众生，　　皆是菩萨。
</p>若人小智，　　深著爱欲，　　为此等故，
</p>说于苦谛。　　众生心喜，　　得未曾有，
</p>佛说苦谛，　　真实无异。　　若有众生，
</p>不知苦本，　　深著苦因，　　不能暂舍。
</p>为是等故，　　方便说道。　　诸苦所因，
</p>贪欲为本，　　若灭贪欲，　　无所依止，
</p>灭尽诸苦，　　名第三谛。　　为灭谛故，
</p>修行于道，　　离诸苦缚，　　名得解脱。
</p>是人于何，　　而得解脱？　　但离虚妄，
</p>名为解脱；　　其实未得，　　一切解脱。
</p>佛说是人，　　未实灭度。　　斯人未得，
</p>无上道故，　　我意不欲，　　令至灭度。
</p>我为法王，　　于法自在，　　安隐众生，
</p>故现于世。　　汝舍利弗！　　我此法印，
</p>为欲利益，　　世间故说，　　在所游方，
</p>勿妄宣传。　　若有闻者，　　随喜顶受，
</p>当知是人，　　阿鞞跋致。　　若有信受，
</p>此经法者，　　是人已曾，　　见过去佛，
</p>恭敬供养，　　亦闻是法。　　若人有能，
</p>信汝所说，　　则为见我，　　亦见于汝，
</p>及比丘僧，　　并诸菩萨。　　斯法华经，
</p>为深智说，　　浅识闻之，　　迷惑不解。
</p>一切声闻，　　及辟支佛，　　于此经中，
</p>力所不及。　　汝舍利弗！　　尚于此经，
</p>以信得入；　　况余声闻。　　其余声闻，
</p>信佛语故，　　随顺此经，　　非己智分。
</p>又舍利弗！　　憍慢懈怠、　　计我见者，
</p>莫说此经。　　凡夫浅识，　　深著五欲，
</p>闻不能解，　　亦勿为说。　　若人不信，
</p>毁谤此经，　　则断一切，　　世间佛种。
</p>或复颦蹙，　　而怀疑惑，　　汝当听说，
</p>此人罪报。　　若佛在世，　　若灭度后，
</p>其有诽谤，　　如斯经典，　　见有读诵、
</p>书持经者，　　轻贱憎嫉，　　而怀结恨。
</p>此人罪报，　　汝今复听。　　其人命终，
</p>入阿鼻狱，　　具足一劫，　　劫尽更生。
</p>如是展转，　　至无数劫，　　从地狱出，
</p>当堕畜生。　　若狗野干，　　其影[乞*頁]瘦，
</p>黧黮疥癞，　　人所触娆。　　又复为人，
</p>之所恶贱，　　常困饥渴，　　骨肉枯竭，
</p>生受楚毒，　　死被瓦石。　　断佛种故，
</p>受斯罪报。　　若作馲驼，　　或生中驴，
</p>身常负重，　　加诸杖捶，　　但念水草，
</p>余无所知。　　谤斯经故，　　获罪如是。
</p>有作野干，　　来入聚落，　　身体疥癞，
</p>又无一目。　　为诸童子，　　之所打掷，
</p>受诸苦痛，　　或时致死。　　于此死已，
</p>更受蟒身。　　其形长大，　　五百由旬，
</p>聋騃无足，　　宛转腹行，　　为诸小虫，
</p>之所唼食，　　昼夜受苦，　　无有休息。
</p>谤斯经故，　　获罪如是。　　若得为人，
</p>诸根闇钝，　　矬陋挛躄，　　盲聋背伛。
</p>有所言说，　　人不信受，　　口气常臭，
</p>鬼魅所著。　　贫穷下贱，　　为人所使，
</p>多病痟瘦，　　无所依怙。　　虽亲附人，
</p>人不在意，　　若有所得，　　寻复忘失。
</p>若修医道，　　顺方治病，　　更增他疾，
</p>或复致死。　　若自有病，　　无人救疗，
</p>设服良药，　　而复增剧。　　若他反逆、
</p>抄劫窃盗，　　如是等罪，　　横罗其殃。
</p>如斯罪人，　　永不见佛，　　众圣之王，
</p>说法教化。　　如斯罪人，　　常生难处，
</p>狂聋心乱，　　永不闻法。　　于无数劫、
</p>如恒河沙，　　生辄聋哑，　　诸根不具。
</p>常处地狱，　　如游园观，　　在余恶道，
</p>如己舍宅，　　驼驴猪狗，　　是其行处。
</p>谤斯经故，　　获罪如是。　　若得为人，
</p>聋盲喑哑、　　贫穷诸衰，　　以自庄严。
</p>水肿干痟、　　疥癞痈疽、　　如是等病，
</p>以为衣服。　　身常臭处，　　垢秽不净，
</p>深著我见，　　增益嗔恚，　　淫欲炽盛，
</p>不择禽兽。　　谤斯经故，　　获罪如是。’
</p>告舍利弗：　　‘谤斯经者，　　若说其罪，
</p>穷劫不尽。　　以是因缘，　　我故语汝：
</p>“无智人中，　　莫说此经。”　　若有利根，
</p>智慧明了，　　多闻强识，　　求佛道者，
</p>如是之人，　　乃可为说。　　若人曾见，
</p>亿百千佛，　　殖诸善本，　　深心坚固，
</p>如是之人，　　乃可为说。　　若人精进，
</p>常修慈心，　　不惜身命，　　乃可为说。
</p>若人恭敬，　　无有异心，　　离诸凡愚，
</p>独处山泽，　　如是之人，　　乃可为说。
</p>又舍利弗！　　若见有人，　　舍恶知识，
</p>亲近善友，　　如是之人，　　乃可为说。
</p>若见佛子，　　持戒清洁，　　如净明珠，
</p>求大乘经，　　如是之人，　　乃可为说。
</p>若人无嗔，　　质直柔软，　　常愍一切，
</p>恭敬诸佛，　　如是之人，　　乃可为说。
</p>复有佛子，　　于大众中，　　以清净心，
</p>种种因缘、　　譬喻言辞，　　说法无碍，
</p>如是之人，　　乃可为说。　　若有比丘，
</p>为一切智，　　四方求法，　　合掌顶受，
</p>但乐受持，　　大乘经典，　　乃至不受，
</p>余经一偈，　　如是之人，　　乃可为说。
</p>如人至心，　　求佛舍利，　　如是求经，
</p>得已顶受，　　其人不复，　　志求余经，
</p>亦未曾念，　　外道典籍，　　如是之人，
</p>乃可为说。’　　告舍利弗：　　‘我说是相，
</p>求佛道者，　　穷劫不尽。’　　如是等人，
</p>则能信解，　　汝当为说，　　妙法华经。”
</div>
                    <div class="nav-bar"><a href="read_4.html" class="btn">← 上一章</a><a href="read_6.html" class="btn">下一章 →</a></div>
                </div>
            
    </div>
</body>
<script src="/js/book.js"></script>
</html>