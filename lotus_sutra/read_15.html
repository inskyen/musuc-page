<!DOCTYPE html>
<html lang="zh-CN">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>妙法莲华经劝持品第十三 - 妙法莲华经 | ENTP.CN</title>
    
    <meta name="keywords" content="ENTP社区,ENTP.CN, MBTI, ENTP, entp人格,entp型人格,mbti entp ,辩论家, ENTP灵魂家族">
    <meta name="description" content="ENTP.CN是专为ENTP型人格（辩论家）打造的灵魂家族社区。提供MBTI深度解析、50部思想军火库书单、实时逻辑辩论与思维博弈。汇聚华语区最清醒的大脑，探索真理与可能性的边界。立即加入ENTP大本营">
    <meta name="author" content="ENTP.CN">
    <meta name="robots" content="index, follow">
    
    <link rel="icon" href="/favicon.svg" type="image/svg+xml">
    <link rel="stylesheet" href="/css/book.css"> 
</head>
<body>
    <div class="container">
        
                <div style="font-size:0.9rem; color:#aaa; margin-bottom:10px;">
                    <a href="../index.html">书架</a> / <a href="index.html">妙法莲华经</a> / 正文
                </div>
                <div class="reader-card">
                    <h2>妙法莲华经劝持品第十三</h2>
                    <div class="content"></p>尔时药王菩萨摩诃萨及大乐说菩萨摩诃萨，与二万菩萨眷属俱，皆于佛前作是誓言：“唯愿世尊不以为虑。我等于佛灭后，当奉持、读诵、说此经典。后恶世众生，善根转少，多增上慢，贪利供养，增不善根，远离解脱。虽难可教化，我等当起大忍力，读诵此经，持说、书写、种种供养，不惜身命。”
</p>尔时众中五百阿罗汉得受记者、白佛言：“世尊！我等亦自誓愿，于异国土、广说此经。”
</p>复有学、无学八千人、得受记者，从座而起，合掌向佛作是誓言：“世尊！我等亦当于他国土广说此经。所以者何？是娑婆国中，人多弊恶，怀增上慢，功德浅薄、嗔浊谄曲，心不实故。”
</p>尔时佛姨母摩诃波阇波提比丘尼，与学、无学比丘尼六千人俱，从座而起，一心合掌，瞻仰尊颜，目不暂舍。于时世尊告憍昙弥：“何故忧色而视如来，汝心将无谓我不说汝名，授阿耨多罗三藐三菩提记耶？憍昙弥！我先总说一切声闻皆已授记，今汝欲知记者，将来之世，当于六万八千亿诸佛法中为大法师，及六千学、无学比丘尼俱为法师。汝如是渐渐具菩萨道，当得作佛，号一切众生喜见如来、应供、正遍知、明行足、善逝、世间解、无上士、调御丈夫、天人师、佛、世尊。憍昙弥！是一切众生喜见佛及六千菩萨，转次授记得阿耨多罗三藐三菩提。”
</p>尔时罗睺罗母耶输陀罗比丘尼作是念：“世尊于授记中，独不说我名。”
</p>佛告耶输陀罗：“汝于来世百千万亿诸佛法中修菩萨行，为大法师，渐具佛道。于善国中当得作佛，号具足千万光相如来、应供、正遍知、明行足、善逝、世间解、无上士、调御丈夫、天人师、佛、世尊。佛寿无量阿僧祇劫。”
</p>尔时摩诃波阇波提比丘尼及耶输陀罗比丘尼，并其眷属，皆大欢喜，得未曾有，即于佛前而说偈言：
</p>“世尊导师，　　安隐天人，　　我等闻记，
</p>心安具足。”
</p>诸比丘尼说是偈已，白佛言：“世尊！我等亦能于他方国土广宣此经。”
</p>尔时世尊视八十万亿那由他诸菩萨摩诃萨。是诸菩萨——皆是阿惟越致，转不退法轮，得诸陀罗尼——即从座起，至于佛前，一心合掌，而作是念：“若世尊告敕我等持说此经者，当如佛教，广宣斯法。”复作是念：“佛今默然，不见告敕，我当云何？”时诸菩萨敬顺佛意，并欲自满本愿，便于佛前，作师子吼而发誓言：“世尊！我等于如来灭后，周旋往返十方世界，能令众生书写此经，受持、读诵，解说其义，如法修行，正忆念，皆是佛之威力。唯愿世尊，在于他方遥见守护。”
</p>即时诸菩萨俱同发声、而说偈言：
</p>“唯愿不为虑，　　于佛灭度后，
</p>恐怖恶世中，　　我等当广说。
</p>有诸无智人，　　恶口骂詈等，
</p>及加刀杖者，　　我等皆当忍。
</p>恶世中比丘，　　邪智心谄曲，
</p>未得谓为得，　　我慢心充满。
</p>或有阿练若，　　纳衣在空闲，
</p>自谓行真道，　　轻贱人间者。
</p>贪著利养故，　　与白衣说法，
</p>为世所恭敬，　　如六通罗汉。
</p>是人怀恶心，　　常念世俗事，
</p>假名阿练若，　　好出我等过，
</p>而作如是言：　　‘此诸比丘等，
</p>为贪利养故，　　说外道论议；
</p>自作此经典，　　诳惑世间人，
</p>为求名闻故，　　分别于是经。’
</p>常在大众中，　　欲毁我等故，
</p>向国王大臣，　　婆罗门居士，
</p>及余比丘众，　　诽谤说我恶，
</p>谓是邪见人，　　说外道论议。
</p>我等敬佛故，　　悉忍是诸恶。
</p>为斯所轻言，　　汝等皆是佛，
</p>如此轻慢言，　　皆当忍受之。
</p>浊劫恶世中，　　多有诸恐怖，
</p>恶鬼入其身，　　骂詈毁辱我。
</p>我等敬信佛，　　当著忍辱铠，
</p>为说是经故，　　忍此诸难事。
</p>我不爱身命，　　但惜无上道，
</p>我等于来世，　　护持佛所嘱，
</p>世尊自当知。　　浊世恶比丘，
</p>不知佛方便，　　随宜所说法，
</p>恶口而颦蹙，　　数数见摈出，
</p>远离于塔寺。　　如是等众恶，
</p>念佛告敕故，　　皆当忍是事。
</p>诸聚落城邑，　　其有求法者，
</p>我皆到其所，　　说佛所嘱法。
</p>我是世尊使，　　处众无所畏，
</p>我当善说法，　　愿佛安隐住。
</p>我于世尊前，　　诸来十方佛，
</p>发如是誓言，　　佛自知我心。”
</p>后秦龟兹国三藏法师鸠摩罗什奉　诏译
</div>
                    <div class="nav-bar"><a href="read_14.html" class="btn">← 上一章</a><a href="read_16.html" class="btn">下一章 →</a></div>
                </div>
            
    </div>
</body>
<script src="/js/book.js"></script>
</html>