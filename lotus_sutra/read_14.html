<!DOCTYPE html>
<html lang="zh-CN">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>妙法莲华经提婆达多品第十二 - 妙法莲华经 | ENTP.CN</title>
    
    <meta name="keywords" content="ENTP社区,ENTP.CN, MBTI, ENTP, entp人格,entp型人格,mbti entp ,辩论家, ENTP灵魂家族">
    <meta name="description" content="ENTP.CN是专为ENTP型人格（辩论家）打造的灵魂家族社区。提供MBTI深度解析、50部思想军火库书单、实时逻辑辩论与思维博弈。汇聚华语区最清醒的大脑，探索真理与可能性的边界。立即加入ENTP大本营">
    <meta name="author" content="ENTP.CN">
    <meta name="robots" content="index, follow">
    
    <link rel="icon" href="/favicon.svg" type="image/svg+xml">
    <link rel="stylesheet" href="/css/book.css"> 
</head>
<body>
    <div class="container">
        
                <div style="font-size:0.9rem; color:#aaa; margin-bottom:10px;">
                    <a href="../index.html">书架</a> / <a href="index.html">妙法莲华经</a> / 正文
                </div>
                <div class="reader-card">
                    <h2>妙法莲华经提婆达多品第十二</h2>
                    <div class="content"></p>尔时佛告诸菩萨及天人四众：“吾于过去无量劫中，求法华经，无有懈惓。于多劫中常作国王，发愿求于无上菩提，心不退转。为欲满足六波罗蜜，勤行布施，心无吝惜，象、马、七珍、国、城、妻、子，奴婢、仆从，头、目、髓、脑，身、肉、手、足，不惜躯命。时世人民寿命无量，为于法故，捐舍国位，委政太子，击鼓宣令四方求法：‘谁能为我说大乘者，吾当终身供给走使。’时有仙人来白王言：‘我有大乘，名妙法华经。若不违我，当为宣说。’王闻仙言，欢喜踊跃，即随仙人，供给所须——采果、汲水、拾薪、设食，乃至以身而为床座——身心无惓，于时奉事。经于千岁，为于法故，精勤给侍，令无所乏。”
</p>尔时世尊欲重宣此义，而说偈言：
</p>“我念过去劫，　　为求大法故，
</p>虽作世国王，　　不贪五欲乐。
</p>捶钟告四方，　　谁有大法者，
</p>若为我解说，　　身当为奴仆。
</p>时有阿私仙，　　来白于大王：
</p>‘我有微妙法，　　世间所希有。
</p>若能修行者，　　吾当为汝说。’
</p>时王闻仙言，　　心生大喜悦，
</p>即便随仙人，　　供给于所须，
</p>采薪及果蓏，　　随时恭敬与，
</p>情存妙法故，　　身心无懈惓。
</p>普为诸众生，　　勤求于大法，
</p>亦不为己身，　　及以五欲乐。
</p>故为大国王，　　勤求获此法，
</p>遂致得成佛，　　今故为汝说。”
</p>佛告诸比丘：“尔时王者，则我身是；时仙人者，今提婆达多是。由提婆达多善知识故，令我具足六波罗蜜，慈悲喜舍，三十二相，八十种好，紫磨金色，十力、四无所畏、四摄法、十八不共神通道力，成等正觉，广度众生，皆因提婆达多善知识故。”
</p>告诸四众：“提婆达多却后过无量劫，当得成佛，号曰天王如来、应供、正遍知、明行足、善逝、世间解、无上士、调御丈夫、天人师、佛、世尊。世界名天道。时天王佛住世二十中劫，广为众生说于妙法，恒河沙众生得阿罗汉果，无量众生发缘觉心，恒河沙众生发无上道心，得无生忍，至不退转。时天王佛般涅槃后，正法住世二十中劫。全身舍利起七宝塔，高六十由旬，纵广四十由旬，诸天人民，悉以杂华、末香、烧香、涂香，衣服、璎珞、幢幡、宝盖，伎乐、歌颂，礼拜供养七宝妙塔。无量众生得阿罗汉果，无量众生悟辟支佛，不可思议众生发菩提心，至不退转。”
</p>佛告诸比丘：“未来世中，若有善男子、善女人，闻妙法华经提婆达多品，净心信敬不生疑惑者，不堕地狱、饿鬼、畜生，生十方佛前，所生之处，常闻此经。若生人天中，受胜妙乐，若在佛前，莲华化生。”
</p>于时下方多宝世尊所从菩萨，名曰智积，白多宝佛：“当还本土。”释迦牟尼佛告智积曰：“善男子！且待须臾。此有菩萨，名文殊师利，可与相见，论说妙法，可还本土。”
</p>尔时文殊师利，坐千叶莲华，大如车轮——俱来菩萨亦坐宝莲华——从于大海娑竭罗龙宫自然踊出，住虚空中，诣灵鹫山，从莲华下，至于佛所，头面敬礼二世尊足。修敬已毕，往智积所，共相慰问，却坐一面。
</p>智积菩萨问文殊师利：“仁往龙宫，所化众生，其数几何？”
</p>文殊师利言：“其数无量，不可称计，非口所宣，非心所测，且待须臾，自当有证。”所言未竟，无数菩萨坐宝莲华，从海踊出，诣灵鹫山，住在虚空。此诸菩萨，皆是文殊师利之所化度，具菩萨行，皆共论说六波罗蜜。本声闻人，在虚空中说声闻行，今皆修行大乘空义。文殊师利谓智积曰：“于海教化，其事如是。”
</p>尔时智积菩萨，以偈赞曰：
</p>“大智德勇健，　　化度无量众，
</p>今此诸大会，　　及我皆已见。
</p>演畅实相义，　　开阐一乘法，
</p>广导诸众生，　　令速成菩提。”
</p>文殊师利言：“我于海中，唯常宣说妙法华经。”
</p>智积问文殊师利言：“此经甚深微妙，诸经中宝，世所希有。颇有众生，勤加精进，修行此经，速得佛不？”
</p>文殊师利言：“有娑竭罗龙王女，年始八岁，智慧利根，善知众生诸根行业，得陀罗尼，诸佛所说甚深秘藏，悉能受持。深入禅定，了达诸法，于刹那顷发菩提心，得不退转，辩才无碍。慈念众生、犹如赤子，功德具足，心念口演，微妙广大，慈悲仁让，志意和雅，能至菩提。”
</p>智积菩萨言：“我见释迦如来，于无量劫难行苦行，积功累德，求菩提道，未曾止息。观三千大千世界，乃至无有如芥子许非是菩萨舍身命处，为众生故，然后乃得成菩提道。不信此女于须臾顷、便成正觉。”
</p>言论未讫，时龙王女忽现于前，头面礼敬，却住一面，以偈赞曰：
</p>“深达罪福相，　　遍照于十方，
</p>微妙净法身，　　具相三十二，
</p>以八十种好，　　用庄严法身。
</p>天人所戴仰，　　龙神咸恭敬，
</p>一切众生类，　　无不宗奉者。
</p>又闻成菩提，　　唯佛当证知，
</p>我阐大乘教，　　度脱苦众生。”
</p>时舍利弗语龙女言：“汝谓不久得无上道，是事难信。所以者何？女身垢秽，非是法器，云何能得无上菩提。佛道悬旷，经无量劫勤苦积行，具修诸度，然后乃成。又女人身犹有五障：一者、不得作梵天王，二者、帝释，三者、魔王，四者、转轮圣王，五者、佛身。云何女身速得成佛？”
</p>尔时龙女有一宝珠，价直三千大千世界，持以上佛。佛即受之。龙女谓智积菩萨、尊者舍利弗言：“我献宝珠，世尊纳受，是事疾不？”
</p>答言：“甚疾。”
</p>女言：“以汝神力，观我成佛，复速于此。”
</p>当时众会，皆见龙女忽然之间变成男子，具菩萨行，即往南方无垢世界，坐宝莲华，成等正觉，三十二相、八十种好，普为十方一切众生演说妙法。
</p>尔时娑婆世界，菩萨、声闻、天龙八部、人与非人，皆遥见彼龙女成佛，普为时会人天说法，心大欢喜，悉遥敬礼。无量众生，闻法解悟，得不退转；无量众生，得受道记。无垢世界，六反震动；娑婆世界，三千众生住不退地，三千众生发菩提心而得受记。智积菩萨及舍利弗，一切众会，默然信受。
</div>
                    <div class="nav-bar"><a href="read_13.html" class="btn">← 上一章</a><a href="read_15.html" class="btn">下一章 →</a></div>
                </div>
            
    </div>
</body>
<script src="/js/book.js"></script>
</html>